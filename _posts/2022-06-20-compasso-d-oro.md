---
layout: internal
title: "IO, l’app dei servizi pubblici, premiata con il Compasso d’Oro ADI"
description: Assegnato in occasione della XXVII Edizione del Premio dell’Associazione per il disegno industriale, il prestigioso riconoscimento conferma il valore di IO e del design per l’innovazione del settore pubblico
lang: it
ref: comunicato-stampa-compasso
excerpt_separator: <!--more-->
date: 2022-06-20
friendlydate: 20 giugno 2022
narrow: true
---

[IO, l’app dei servizi pubblici](https://io.italia.it) sviluppata e gestita da PagoPA S.p.A., si è aggiudicata il **XXVII Premio Compasso d’Oro ADI**, il più autorevole riconoscimento nel settore del design assegnato dal 1954 dall’[Associazione per il disegno industriale](https://www.adi-design.org/compasso-d-oro.html) ai progetti capaci ogni anno di “mettere in evidenza il valore e la qualità dei prodotti del design italiano”.

L'assegnazione del Compasso d’Oro ADI, nel corso della cerimonia tenutasi oggi presso l’ADI Design Museum di Milano, è di particolare rilievo per un progetto come quello da cui prende forma l’app IO: non solo perché **il riconoscimento va a un servizio pubblico**, ma perché testimonia l’effettivo cambio di paradigma introdotto da IO, che permette ai cittadini di fruire dei servizi della Pubblica Amministrazione attraverso il proprio smartphone, in modo semplice, sicuro, veloce e intuitivo. Un **nuovo modello di relazione Stato-cittadino, reso possibile proprio grazie al ruolo cruciale del design,** dove la costruzione di servizi pubblici moderni ed efficienti passa dalla capacità di progettare e realizzare soluzioni digitali mettendo sempre al centro le persone e i loro bisogni.

_“Il Premio ottenuto oggi dall’app IO ha un valore simbolico importantissimo per tutta la Pubblica Amministrazione: dimostra che l’eccellenza non è appannaggio del settore privato, ma si può raggiungere anche nei servizi pubblici se ci dotiamo di visione, di competenze e di risorse che sappiano portare le best practice di mercato al servizio delle persone e delle istituzioni”_, ha affermato **Giuseppe Virgone, Amministratore Unico di PagoPA S.p.A.** _“Avere un team di designer all’interno di una Società pubblica è una piccola rivoluzione in sé e anche questo denota un cambio di passo fondamentale: ci consente di migliorare costantemente la user experience di qualsiasi prodotto, senza la quale ci sarebbe impossibile realizzare la mission di diffondere servizi digitali a misura di cittadino”_.

_“Siamo orgogliosi e grati per questo riconoscimento: celebra l’essenza dell’app IO, ideata per fare innovazione per e con i cittadini. Da sempre concepiamo questo progetto come patrimonio comune, allo stesso modo in cui guardiamo al Design come un agire inevitabilmente collettivo”_, ha commentato **Matteo De Santi, Chief Product & Design Officer di PagoPA S.p.A.** oggi sul palco dell’ADI Design Museum a ritirare il Premio Compasso D’Oro insieme al team di designer coinvolti nella progettazione dell’app IO. _“Agire il Design, infatti, implica abbracciare quanta più complessità possibile, ascoltare tutti gli attori che partecipano al servizio, come fruitori o come erogatori, per far emergere bisogni e obiettivi; nella consapevolezza che la soluzione proposta per rispondere a queste esigenze può sempre migliorare. Al cuore dell’app IO c’è proprio questo approccio, con il fine ultimo di semplificare un po’ ogni giorno la vita delle persone.”_

Dal lancio negli store ad aprile 2020, oggi l’app IO sfiora i **30 milioni di download** e conta **ogni mese una media di oltre 6 milioni di utenti attivi**, che accedono all’app per fruire dei **circa 88 mila servizi pubblici** erogati **da oltre 7 mila amministrazioni** locali e centrali.

Per maggiori informazioni: [io.italia.it](https://io.italia.it)
