---
layout: internal
title: "Rimborsi in arrivo, scadenze e altri avvisi personalizzati. L'Agenzia comunica con i cittadini anche sull'App IO"
lang: it
excerpt_separator: <!--more-->
ref: agenzia-delle-entrate-comunica-con-io
date: 2024-04-10
friendlydate: 10 aprile 2024
narrow: true
---

<!--more-->

Roma, 10 aprile 2024 - Se hai un rimborso in arrivo o la registrazione del tuo contratto di locazione sta per scadere, l'Agenzia delle Entrate ti avvisa con un messaggio personalizzato su [IO, l'app dei servizi pubblici](https://io.italia.it/) sviluppata e gestita da PagoPA. Grazie a questa novità, diventa ancora più semplice tenersi aggiornati e non dimenticare date e adempimenti fiscali: IO consente infatti di ricevere, comodamente in un'unica app sul cellulare, i messaggi del Fisco insieme a quelli delle altre amministrazioni, locali e nazionali, accreditate al servizio.

**Quali messaggi del Fisco arrivano su "IO"** - Rimborsi in arrivo, scadenze di contratti, adempimenti e rate, comunicazioni non recapitate: sono alcuni dei messaggi in forma semplice e chiara che l'Agenzia invia ai cittadini sulle questioni fiscali di maggior interesse. Gli avvisi riguardano anche le abilitazioni conferite alle persone di fiducia per l'accesso alla propria area riservata e alcune date da ricordare, ma nel tempo si aggiungeranno via via nuovi contenuti.

**Dove trovare l'App** - L'app dei servizi pubblici "IO" è disponibile gratuitamente negli store iOS e Android. Per poterla utilizzare è necessario effettuare il login con carta d'identità elettronica (Cie) o con Spid. L'uso dell'app come canale di comunicazione permette di eliminare il ricorso agli sms e alle email, che possono prestarsi con più facilità a campagne di phishing. 