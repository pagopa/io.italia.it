---
layout: internal
title: Comunicato stampa Palermo
description: "Il Dirigente del Servizio Innovazione comunica che, dopo Milano e Torino, il Comune aderisce all’innovativo progetto di cittadinanza digitale e mette alla prova sul territorio l’app che porterà tutti i servizi della Pubblica Amministrazione su smartphone. Oltre 100 cittadini si sono già candidati. I primi risultati saranno presentati in un evento il 30 ottobre prossimo"
lang: it
ref: comunicato-stampa-palermo
excerpt_separator: <!--more-->
download_link: /assets/download/it/io-comunicato-stampa-Palermo-2019.rtf
date: 2019-10-15
friendlydate: 15 ottobre 2019
narrow: true
friendlytitle: "Palermo invita i cittadini a testare IO, l’app dei servizi pubblici"
archived: true
---

### Palermo invita i cittadini a testare IO, l’app dei servizi pubblici

_Il Dirigente del Servizio Innovazione comunica che, dopo Milano e Torino, il Comune aderisce all’innovativo progetto di cittadinanza digitale e mette alla prova sul territorio l’app che porterà tutti i servizi della Pubblica Amministrazione su smartphone. Oltre 100 cittadini si sono già candidati. I primi risultati saranno presentati in un evento il 30 ottobre prossimo._

<!--more-->

Palermo, 15 ottobre 2019 - Mettere le persone e i loro bisogni al centro del processo di innovazione della Pubblica Amministrazione, per rendere più semplice ed efficace l’interazione tra i cittadini e gli enti pubblici. È questo lo spirito con cui il Comune di Palermo prosegue il percorso di adesione alle piattaforme nazionali per l’erogazione dei servizi locali in modalità digitale: dopo l’attivazione dei pagamenti digitali con pagoPA e il recente ingresso nell’Anagrafe Nazionale della Popolazione Residente (ANPR), è la volta della sperimentazione di **[IO, l’app dei servizi pubblici](https://io.italia.it/) con il coinvolgimento dei cittadini**.

Ideata e sviluppata dal [Team per la Trasformazione Digitale](https://teamdigitale.governo.it/) della Presidenza del Consiglio dei Ministri, l’app IO propone un nuovo modello per l’erogazione dei servizi pubblici e rappresenta l'attuazione dell'[articolo 64 bis del Codice dell'Amministrazione Digitale](https://docs.italia.it/italia/piano-triennale-ict/codice-amministrazione-digitale-docs/it/v2017-12-13/_rst/capo5_sezione3_art64-bis.html), che istituisce un unico punto di accesso ai cittadini per tutti i servizi digitali.

Se oggi il cittadino deve scoprire da solo dove e come usare i servizi digitali che ciascun ente eroga, identificando quale sito o app risponde alla propria esigenza, in futuro basterà una sola applicazione. **Con IO, infatti, sono gli enti a informare il cittadino, inviandogli messaggi semplici e personalizzati direttamente sullo smartphone**: tramite la stessa app, ogni pubblica amministrazione potrà contattare un cittadino per ricordargli una scadenza - ad esempio, di un documento o di un tributo, che sarà possibile pagare in pochi clic dal telefono grazie a [pagoPA](https://teamdigitale.governo.it/it/projects/pagamenti-digitali.htm) - oppure inviargli il riepilogo di informazioni e documenti di suo interesse.

Dopo Milano e Torino, Palermo è la terza grande città a livello nazionale a offrire la possibilità ai propri cittadini di iniziare a usare l’app, con l’obiettivo di aiutare il Team per la Trasformazione Digitale a migliorarla prima del suo arrivo sugli store online nei prossimi mesi. Già un centinaio di persone si sono candidate a diventare tester di IO a Palermo, ma l’obiettivo è di estendere questa opportunità a molte più persone: per partecipare basta compilare il modulo online all’indirizzo [io.italia.it/palermo/](https://io.italia.it/palermo/) seguendo le indicazioni fornite sul [sito del Comune](https://www.comune.palermo.it/io-app.php).

I cittadini selezionati potranno provare la app nella vita di tutti i giorni e interagire con una prima serie di servizi reali, effettuando operazioni e pagamenti validi a tutti gli effetti; tra cui:

- ricevere promemoria in prossimità della scadenza del proprio pass ZTL
- ricevere eventuali avvisi di contravvenzione al codice della strada e procedere al pagamento online delle sanzioni previste
- ricevere un promemoria alla scadenza delle rate della TARI e procedere al pagamento online.

{% include press-release-download.html %}
