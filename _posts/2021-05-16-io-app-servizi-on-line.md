---
layout: internal
title: "IO app, più di 5 mila PA hanno integrato i loro primi servizi "
description: "A un anno dal lancio, in app oltre 12 mila servizi. Oggi IO supera gli 11,3 milioni di download e già 3,4 milioni di cittadini usano l’app almeno una volta alla settimana"
lang: it
ref: comunicato-stampa-io-servizi
excerpt_separator: <!--more-->
download_link: /assets/download/it/app_io_enti_e_servizi_19.05.2021.rtf
date: 2021-05-19
friendlydate: 19 maggio 2021
narrow: true
---

Cresce a ritmo sostenuto la presenza di nuovi servizi sull’app IO, concepita per essere il punto di accesso mobile a tutti i servizi digitali della Pubblica Amministrazione. A poco più di un anno dall’arrivo di IO sugli app store nella primavera del 2020, oltre **5 mila Enti pubblici**, a partire dai Comuni, hanno portato più di **12 mila servizi** su questo nuovo canale digitale a disposizione di cittadini e PA. È in aumento continuo anche il numero dei **download** dell’app, che supera oggi **gli 11,3 milioni**. Per molti cittadini, IO è diventato uno strumento familiare, da utilizzare nella vita di tutti i giorni: sono in media **3,4 milioni** le persone che aprono e consultano l’app settimanalmente.

Da aprile 2020 ad oggi, i dati relativi alla diffusione di IO - tra le piattaforme in carico alla società **PagoPA S.p.A.** per accelerare la transizione digitale - mostrano un’**adozione progressiva** dell'app da parte delle pubbliche amministrazioni su tutto il territorio nazionale. In particolare, dall’inizio del 2021 si è osservata un’accelerazione. Stando al ritmo registrato solo nell’ultimo mese, **ogni giorno** fanno il loro ingresso in app quasi **30 enti**, che rendono disponibili circa **50 nuovi servizi**. Oltre il 95% degli enti oggi presenti su IO è costituito da Comuni - piccoli e grandi, dal Nord al Sud - che hanno avviato il percorso di integrazione dei propri servizi digitali in app, così da offrire a tutti i cittadini una nuova esperienza di interazione con lo Stato, più semplice, moderna ed efficace.

Guardando ai Comuni, la **tipologia di servizi pubblici** presenti in app varia a seconda delle singole amministrazioni, che - sfruttando le due principali funzionalità attualmente disponibili su IO - possono usarla per l’invio sicuro e personalizzato ai propri utenti di **messaggi di notifica** e **avvisi di pagamento** di varia natura. Tra i servizi locali già integrati in app:

- quasi **un servizio su tre** di quelli oggi esposti si riferisce **all’anagrafe**: promemoria relativi alla scadenza della carta d’identità o del permesso di soggiorno, avviso di rilascio e pagamento della CIE (Carta d’Identità Elettronica), notifiche sull’aggiornamento di pratiche come il cambio di stato civile;
- quasi **uno su quattro** dei servizi già integrati riguarda i **tributi**: dagli avvisi di scadenza alla possibilità di eseguire il versamento (come per la TARI);
- tra le categorie di servizi ricorrenti anche quelli riferiti alla **scuola**: tramite IO si può essere informati - ad esempio - dell’apertura delle iscrizioni agli asili nido, della pubblicazione delle graduatorie e si può gestire il pagamento di diversi servizi scolastici (trasporto, prolungamento dell’orario, mensa);
- numerosi, inoltre, i Comuni che rendono disponibili su IO i servizi che afferiscono alla **mobilità**: dagli avvisi sulla scadenza del pass per l’area ZTL al pagamento delle multe.

Un recente contributo all’adozione di IO da parte degli enti locali, quale supporto in termini di risorse, è stato fornito dall’[Avviso Pubblico](https://www.pagopa.gov.it/it/pagopa-spa/fondoinnovazione/avviso/) per l’assegnazione di finanziamenti ai Comuni, a valere sul Fondo per l’Innovazione Tecnologica e la Digitalizzazione. Per i mesi e gli anni che verranno l’impegno sarà ancora maggiore, visti gli obiettivi di digitalizzazione della PA a cui mira il Piano nazionale di ripresa e resilienza (Pnrr). IO è, infatti, uno dei pilastri che contribuiranno a rendere concreto il diritto alla cittadinanza digitale, grazie anche all’arrivo graduale in app di sempre più servizi a valore aggiunto di portata nazionale.

Per maggiori dettagli e per vedere quali servizi sono già attivi e quelli presto in arrivo su IO app: <https://io.italia.it/enti/>
