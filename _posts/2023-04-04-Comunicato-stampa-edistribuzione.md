---
layout: internal
title: "E-distribuzione sbarca sull'app IO: un filo diretto con i clienti per le comunicazioni di servizio"
lang: it
excerpt_separator: <!--more-->
ref: comunicato-stampa-edistribuzione
date: 2023-04-04
friendlydate: 4 aprile 2023
narrow: true
---

- _E-Distribuzione aderisce all’app IO, il punto di accesso telematico per interagire in modo semplice e sicuro con i servizi pubblici direttamente da smartphone_
- _Attraverso l'app IO sarà possibile ricevere avvisi da E-Distribuzione in relazione alla gestione della propria fornitura elettrica_.

<!--more-->

Roma, 4 aprile 2023 - E-Distribuzione è il primo distributore di energia elettrica ad aver scelto di integrarsi a [IO, l’app dei servizi pubblici](https://io.italia.it/), sviluppata e gestita da PagoPA S.p.A.: in questo modo, E-Distribuzione amplia i servizi a disposizione dei clienti allacciati alla propria rete e semplifica le comunicazioni e il contatto diretto con loro.

L’app IO, sviluppata e gestita da [PagoPA S.p.A.](https://www.pagopa.it/it/), ha superato i 33 milioni di download e viene utilizzata ogni mese da una media di 6 milioni di persone che compiono operazioni relative agli oltre 190mila servizi fruibili tramite l’app.

Il primo servizio che E-Distribuzione metterà a disposizione dei suoi clienti che hanno scaricato app IO consentirà loro di essere avvisati in occasione di lavori programmati che interesseranno la propria fornitura, vale a dire interventi necessari per garantire la continuità e migliorare la qualità del servizio elettrico. La comunicazione arriverà direttamente sull’app IO ai clienti interessati dai lavori, indicando anche i tempi di ripristino. Tale canale di comunicazione andrà a integrare le modalità di preavviso tradizionali attualmente previste dalla normativa e regolamentazione applicabili, come l’affissione cartacea.

_“La presenza di E-Distribuzione sull’app IO testimonia ancora una volta la nostra attenzione alla qualità del servizio in ogni suo aspetto e la volontà di intercettare le nuove esigenze dei cittadini, oggi sempre più propensi a una comunicazione digitale, personalizzata e a portata di smartphone”_, dichiara **Vincenzo Ranieri**, AD di E-Distribuzione, _“La sostenibilità, la costante innovazione dei processi e una relazione con i clienti all’insegna dell’inclusività e dell’accessibilità sono da sempre i pilastri del nostro modello di business: la nostra adesione all’app dei servizi pubblici ne è un’ulteriore conferma”_.

_“La scelta di E-Distribuzione di veicolare un servizio così rilevante tramite IO ci conferma il valore dell’app: un asset strategico per la digitalizzazione del Paese, in grado di assicurare a milioni di persone un accesso diretto e semplificato ai servizi di pubblica utilità, offrendo capillarmente sul territorio un canale di comunicazione con i cittadini moderno, sicuro e conveniente”_, commenta **Alessandro Moricca**, Amministratore Unico di PagoPA S.p.A. _“Siamo entusiasti di questa collaborazione che sancisce una sinergia orientata a generare benefici concreti grazie all’app IO, sempre più presente nella quotidianità degli italiani”_.

Nei prossimi mesi il catalogo dei servizi di E-Distribuzione su IO sarà ulteriormente ampliato, nell’ottica di garantire un’esperienza di contatto sempre più semplice e integrata.

#### Contatti stampa

**E-Distribuzione**<br>
**News Media Italia**<br>
T +39 06 8305 5699<br>
<ufficiostampa@enel.com><br>
<gnm@enel.com><br>
[e-distribuzione.it](https://www.e-distribuzione.it)

**PagoPA**<br>
<ufficiostampa@pagopa.it>
