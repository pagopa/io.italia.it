---
layout: internal
title: Guida alla Carta Giovani Nazionale
lang: it
ref: cgn-guida
permalink: /carta-giovani-nazionale/guida-beneficiari/
narrow: true
---

In questa pagina sono descritti i Termini e le Condizioni, nonché le modalità operative per partecipare all'iniziativa "Carta Giovani Nazionale" (di seguito, definita anche "Programma"). Se vuoi aderire al Programma, ti invitiamo a leggere attentamente tutte le informazioni qui fornite, così da assicurarti di avere i requisiti necessari e di avere compreso come funziona la partecipazione al Programma.

Il Programma è aperto a giovani italiani ed europei residenti in Italia, dai 18 ai 35 anni di età. Per partecipare al Programma, confermi di avere letto l'[informativa privacy](https://io.italia.it/carta-giovani-nazionale/informativa-beneficiari) e dichiari, ai sensi e per gli effetti degli artt. 46 e 47 del DPR 445/2000 e consapevole delle sanzioni penali e della decadenza dai benefici eventualmente conseguiti in caso di dichiarazioni mendaci (artt. 75 e 76 dello stesso DPR 445/2000):

a) di essere maggiorenne e non avere un'età superiore ai 35 anni;

b) di essere residente in Italia;

# Indice

- [Cos'è la Carta Giovani Nazionale?](#cosè-la-carta-Giovani-nazionale)

- [Chi sono i soggetti coinvolti?](#chi-sono-i-soggetti-coinvolti)

- [Come si aderisce alla Carta Giovani Nazionale?](#come-si-aderisce-al-programma)

- [Come funziona il Programma?](#come-funziona-il-programma)

- [Quali sono le regole di utilizzo della Carta e la responsabilità del Beneficiario?](#quali-sono-le-regole-di-utilizzo-della-carta-e-la-responsabilità-del-beneficiario)

- [Quanto dura il Programma? Come si recede?](#quanto-dura-il-programma-come-si-recede)

- [Come faccio ad avere assistenza o a fare un reclamo?](#come-faccio-ad-avere-assistenza-o-a-fare-un-reclamo)

# Cos'è la Carta Giovani Nazionale?

Il Programma è stato istituito dall'art.1 comma 413 della L. 27 dicembre 2019 n.160 ed è attuato dal Dipartimento per le politiche giovanili e il Servizio Civile Universale della Presidenza del Consiglio dei Ministri ("Dipartimento") tramite il Decreto del Ministro per le Politiche Giovanili e lo Sport del 27 febbraio 2020.

Lo scopo del Programma è quello di promuovere una migliore qualità della vita delle giovani generazioni, sostenendone il processo di crescita e incentivando le opportunità volte a favorire la partecipazione ad attività culturali, sportive e ricreative, anche con finalità formative.

La Carta Giovani Nazionale ("CGN") è uno strumento virtuale, individuale e nominativo dedicato ai giovani italiani ed europei residenti in Italia, dai 18 ai 35 anni di età (di seguito "Beneficiari"), che possono farne richiesta attraverso l'App IO, realizzata dalla società PagoPA S.p.A., per poter usufruire dei benefici derivanti dalla titolarità della CGN nell'accesso o nell'acquisto di beni e servizi. Tali benefici consistono in sconti e/o agevolazioni economiche o funzionali ("Agevolazioni") che saranno via via resi disponibili nell'apposita sezione dell'App IO da operatori pubblici o privati a propria volta aderenti al Programma (di seguito "Operatori"). La CGN aderisce al network delle youth card dei Paesi europei associati all'[EYCA](https://www.eyca.org/) (European Youth Card Association) e assicura le Agevolazioni previste a condizioni di reciprocità.

# Chi sono i soggetti coinvolti?

- Beneficiari: i destinatari del Programma, vale a dire i giovani italiani ed europei residenti in Italia, di età compresa tra i 18 e 35 anni, che possono richiedere e ottenere la CGN attraverso l'App IO e utilizzarla presso gli Operatori per fruire delle Agevolazioni;

- Operatori: gli operatori pubblici o privati che aderiscono volontariamente al Programma e sono iscritti nel relativo elenco pubblico e che a tal fine inseriscono nella sezione CGN dell'App IO le Agevolazioni proposte e ne riconoscono l'applicazione a favore dei Beneficiari in possesso della CGN;

- Dipartimento: il Dipartimento per le Politiche Giovanili e il Servizio Civile Universale della Presidenza del Consiglio dei Ministri, con sede in Roma, via della Ferratella in Laterano, n. 51, in persona del Capo del Dipartimento, in qualità di soggetto attuatore del Programma e titolare del trattamento dei dati personali;

- PagoPA S.p.A.: società per azioni con socio unico, con sede legale in Roma, Piazza Colonna 370, CAP 00187, titolare della App IO alla quale il Dipartimento ha assegnato tramite convenzione lo svolgimento delle attività di cui agli artt. 4, comma 2 e 7, del D.M. 27 febbraio 2020;

- EYCA "European Youth Card Association", organizzazione europea non governativa senza fini di lucro, rivolta ai giovani dai 18 ai 30 anni di età, la cui mission è promuovere attività sociali, culturali, educative ed economiche in favore dei giovani mediante attivazione di una serie di agevolazioni riconosciute nei Paesi aderenti.

# Come si aderisce al Programma?

Al fine di usufruire delle Agevolazioni, ciascun potenziale Beneficiario deve richiedere ed attivare la CGN tramite l'App IO. Il relativo flusso presuppone la preventiva autenticazione dell'utente all'interno dell'App IO (tramite SPID o CIE) e può essere avviato a partire da tre diversi entry point: Servizi, Messaggi e Portafoglio.

L'ingresso del Programma all'interno dell'App IO comporta:

- l'aggiunta del servizio Carta Giovani Nazionale alla lista dei servizi nazionali sempre visibile all'interno della sezione "Servizi" dell'App;

- l'invio, per conto del Dipartimento, di una prima comunicazione nella quale si informa dell'avvio del Programma ("Welcome Message") esposta nella sezione "Messaggi" dell'App IO. La comunicazione sarà inviata solo agli utenti di età compresa tra i 18 e i 35, che hanno attivato in app la ricezione di comunicazioni da parte del servizio relativo alla CGN;

- la creazione di un'apposita sezione dedicata alla CGN nella sezione "Portafoglio" dell'App IO, al pari di altri programmi.

Qualunque sia l'entry point, l'attivazione della CGN comporta i seguenti passaggi:

1.  al richiedente viene mostrata una schermata riepilogativa del servizio relativo alla CGN, nonché di prendere visione dell'informativa sul trattamento dei dati personali e dei termini e condizioni della CGN, compresi i requisiti per il suo rilascio;

2.  il richiedente, cliccando sul tasto "Attiva la tua Carta" dichiara di aver preso visione dell'informativa e dei termini e condizioni del servizio, nonché di essere in possesso dei requisiti per il rilascio della CGN;

3.  in caso di esito positivo della verifica anagrafica, viene creata una CGN destinata al Beneficiario richiedente.

I dati presenti sulla CGN esposta in App IO saranno i seguenti:

- Nome e cognome del Beneficiario;

- Codice Fiscale del Beneficiario;

- Stato e data di attivazione della CGN;

- Data di scadenza della CGN.

# Come funziona il Programma? 

I Beneficiari del Programma, attraverso la Sezione dedicata alla CGN dell'App IO, potranno usufruire delle Agevolazioni offerte dagli Operatori attraverso acquisti in presenza fisica nei locali di vendita oppure attraverso richieste presentate online sul sito di e-commerce dell'Operatore, qualora questo sia a ciò abilitato.

I Beneficiari possono consultare ciascuna Scheda Operatore navigando in un elenco sempre aggiornato e disponibile all'interno dell'area dedicata a CGN nella sezione "Portafoglio", con la possibilità di ricercare in base al Nome dell'Operatore e alla categoria merceologica delle Agevolazioni offerte.

- Per la fruizione delle Agevolazioni correlate al possesso della CGN presso i locali fisici degli Operatori è previsto che il Beneficiario dimostri il possesso della CGN, esibendo la carta virtuale presente nella sezione Portafoglio all'interno dell'App IO (la visualizzazione della carta dall'App IO presenta una grafica in movimento che non consente l'utilizzo tramite screenshot). In quella sede rimane facoltà dell'Operatore richiedere un documento di riconoscimento in corso di validità che attesti l'identità del Beneficiario.

- La fruizione delle Agevolazioni correlate al possesso della CGN presso Operatori che operano online può essere conseguita attraverso l'App IO nelle seguenti modalità alternative a seconda della scelta fatta dall'Operatore.

1.  Codice temporaneo

1.  Il Beneficiario seleziona il bene/servizio sulla piattaforma e-commerce dell'Operatore e arriva alla pagina di checkout (riepilogo carrello acquisti);

1.  Il Beneficiario entra nel dettaglio della sua CGN dalla sezione Portafoglio dell'App IO e seleziona l'Operatore di suo interesse dalla lista visualizzata in App;

1.  dalla Scheda Operatore, seleziona l'Agevolazione di suo interesse e visualizza il codice temporaneo (c.d. OTP) che ha validità predeterminata di 10 minuti;

1.  Una volta generato l'OTP, il Beneficiario può copiarlo e incollarlo nell'apposito campo dedicato ai codici sconto sulla piattaforma di e-commerce dell'Operatore e proseguire poi con la transazione, a cui, se il codice è valido, verrà applicato lo sconto previsto dall'Agevolazione.

1.  Codice statico

1.  Il Beneficiario seleziona il bene/servizio sulla piattaforma e-commerce dell'Operatore e arriva alla pagina di checkout;

1.  Il Beneficiario entra nel dettaglio della sua CGN dalla sezione Portafoglio dell'App IO e seleziona l'Operatore di suo interesse dalla lista visualizzata in App;

1.  Il Beneficiario seleziona l'Agevolazione di suo interesse dalla Scheda Operatore e visualizza il codice statico, che può essere copiato e incollato dal Beneficiario nel campo dedicato ai codici sconto nella piattaforma e-commerce dell'Operatore.

1.  Landing page

1.  Il Beneficiario seleziona il bene/servizio sulla piattaforma e-commerce dell'Operatore e arriva alla pagina di checkout;

1.  Il Beneficiario entra nel dettaglio della sua CGN dalla sezione Portafoglio dell'App IO e seleziona l'Operatore di suo interesse dalla lista visualizzata in App;

1.  Il Beneficiario seleziona l'Agevolazione di suo interesse dalla Scheda Operatore e preme il pulsante "Accedi all'agevolazione". Questo aprirà una pagina web (c.d. landing page) esterna gestita e aggiornata dall'Operatore, ove sono rese disponibili le Agevolazioni offerte dall'Operatore.

Importante: quando accedi a una landing page o effettui una transazione su un sito e-commerce di un Operatore, sei a conoscenza del fatto che la tua navigazione avviene su sistemi terzi non controllati dal Dipartimento o da PagoPA S.p.A., rispetto alla quale essi rimangono completamente estranei.

La CGN aderisce al circuito EYCA "European Youth Card Association". L'adesione al Programma CGN implica pertanto il contestuale rilascio al Beneficiario richiedente (purché di età inferiore ai 31 anni) anche di un numero di carta EYCA che sarà visibile in APP sulla stessa CGN. Gli estremi della carta EYCA saranno visibili sulla CGN fino al compimento di 31 anni di età del Beneficiario, momento dal quale la carta EYCA decadrà automaticamente.

Per usufruire delle Agevolazioni correlate al circuito EYCA il Beneficiario dovrà seguire le regole indicate direttamente sulla pagina di dettaglio dell'agevolazione sempre disponibile all'indirizzo [www.eyca.org/discounts](http://www.eyca.org/discounts)

# Quali sono le regole di utilizzo della Carta e la responsabilità del Beneficiario?

La CGN ha carattere personale e non può essere ceduta o concessa in uso a terzi dal Beneficiario.

La CGN non deve essere utilizzata per scopi illegali né nei modi vietati dalla legge applicabile.

Il Beneficiario è responsabile per l'utilizzo della CGN di cui risulta titolare, nonché di tutte le transazioni che perfezionerà con gli Operatori in ragione dell'uso della CGN.

E' vietato:

- concedere a terzi l'uso della propria CGN;

- rivendere o comunque cedere a terzi le Agevolazioni ottenute attraverso la CGN e/o il corrispondente valore monetario;

- utilizzare le Agevolazioni e il corrispondente valore per l'acquisto o l'accesso a beni o servizi diversi da quelli ammessi in agevolazione;

- monetizzare in qualsiasi modo il valore delle Agevolazioni ottenute attraverso la CGN.

Il Dipartimento e PagoPA S.p.A.rimarranno estranei ad ogni eventuale richiesta, contestazione, opposizione e/o reclamo di qualsiasi tipo in relazione ai rapporti negoziali attivati con gli Operatori della CGN.

Il Dipartimento e PagoPA S.p.A. non possono essere ritenuti responsabili per alcun danno provocato da malfunzionamenti, disservizi, o comunque interruzioni anche dovute ad interventi tecnici o di manutenzioni dell'App IO.

Utilizzando la CGN tramite l'App IO, il Beneficiario accetta di conformarsi ai termini e condizioni d'uso dell'App IO, sempre disponibili in app e all'indirizzo <https://io.italia.it/app-content/tos_privacy.html>, e conferma di aver preso visione dell'informativa privacy pubblicata al medesimo indirizzo. In particolare, il Beneficiario è sempre responsabile della sicurezza dei propri dispositivi, del proprio account IO, delle credenziali per l'accesso alla propria identità digitale, compresa la loro sicura conservazione.

In caso di perdita, furto, frode o qualsiasi altro evento che possa comportare il rischio di un utilizzo non autorizzato della CGN, il Beneficiario deve adoperarsi affinché la CGN sia tempestivamente inibita o bloccata, contattando l'assistenza dell'App IO (v. sotto).

Il Dipartimento, anche sulla base di segnalazioni pervenute da terzi o a seguito di controlli effettuati avvalendosi di soggetti terzi specificamente autorizzati, in attesa di assumere provvedimenti definitivi, può bloccare provvisoriamente la CGN del Beneficiario in qualsiasi momento con effetto immediato e senza alcun preavviso se:

- venga accertato, a seguito di appositi controlli, che il Beneficiario non era in possesso dei requisiti per il rilascio della CGN al momento della richiesta;

- il Beneficiario non è più in possesso dei requisiti per l'utilizzo della CGN;

- vi è il fondato motivo di ritenere che il Beneficiario abbia fatto uso non autorizzato, non personale o fraudolento della CGN o se è a rischio la sicurezza della CGN;

- il Beneficiario ha condiviso con terzi non autorizzati le informazioni necessarie per ottenere le Agevolazioni;

- il Beneficiario ha violato una qualsiasi disposizione contenuta nei presenti termini e condizioni o abbia utilizzato la CGN per finalità diverse da quelle ammesse, ad esempio a fini di lucro;

- vi è motivo di ritenere che il Beneficiario, in qualità di titolare della CGN, abbia utilizzato la CGN in modo gravemente negligente o per scopi fraudolenti o illeciti.

# Quanto dura il Programma? Come si recede?

Al compimento del 36° anno di età di un Beneficiario, la CGN si disattiva automaticamente. In prossimità della scadenza, viene inviato un messaggio automatico al Beneficiario per informarlo.

Un Beneficiario può recedere in ogni momento dal Programma e disattivare la CGN. A fronte di una precedente disattivazione, l'utente può comunque chiedere l'attivazione di una nuova CGN in momento successivo, se ancora in possesso dei requisiti per il suo rilascio.

Il Dipartimento, sulla base di eventuali richieste e/o segnalazioni pervenute rispetto a presunti abusi o usi difformi della CGN, può sempre richiedere a PagoPA S.p.A. la revoca della CGN attivata da un Beneficiario di cui abbia accertato una condotta illecita o comunque non conforme alle condizioni di utilizzo della CGN. Una volta revocata, la CGN viene contrassegnata come tale e non sarà più possibile generarne una nuova.

# Come faccio ad avere assistenza o a fare un reclamo? 

Il Beneficiario può rivolgersi a PagoPA S.p.A. utilizzando l'apposita funzione di assistenza disponibile direttamente nell'App IO, cliccando in alto a destra di ogni schermata sull'icona contraddistinta dal punto interrogativo, per ricevere:

- assistenza tecnica per l'adesione al Programma tramite l'App IO;

- assistenza per eventuali problematiche sull'uso della CGN attraverso l'App IO e/o inerenti il Programma successivamente all'adesione;

Si precisa che eventuali problematiche attinenti alle transazioni attivate dai Beneficiari con gli Operatori e/o al relativo contenuto saranno di esclusiva competenza degli Operatori medesimi, rimanendo sia il Dipartimento che PagoPA S.p.A estranei rispetto alle stesse.

Per ogni eventuale reclamo concernente il Programma, il Beneficiario potrà rivolgersi al Dipartimento compilando il modulo apposito messo a disposizione. Una volta inviata la segnalazione, il Beneficiario potrebbe essere contattato dal Dipartimento per eventuali chiarimenti e riceverà una risposta entro 30 giorni.    I dati personali acquisiti con il reclamo saranno trattati nel rispetto del Regolamento UE 679/2016 e del D.lgs. 196/2003, come da [informativa](https://io.italia.it/carta-giovani-nazionale/informativa-beneficiari).

II procedimento di reclamo descritto è volontario e non costituisce modalità alternativa di soddisfacimento della condizione di procedibilità dell'azione giudiziaria eventualmente prevista dalla Legge.

# Per saperne di più

- [Legge 27 dicembre 2019, n. 160 - art. 1, comma 413](https://www.normattiva.it/uri-res/N2Ls?urn:nir:stato:legge:2019-12-27;160)

- [Decreto 27 febbraio 2020](https://www.politichegiovanilieserviziocivile.gov.it/media/618386/dm-carta-giovani-nazionale_2020-accessibile.pdf), emesso dal Ministro per le Politiche Giovanili e lo Sport

Per maggiori info su come partecipare al Programma:

- [portale GIOVANI2030](https://giovani2030.it/iniziativa/carta-giovani-nazionale/)

- [pagina tematica dell'App IO](https://io.italia.it/carta-giovani-nazionale)
