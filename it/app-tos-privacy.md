---
title: Informativa privacy e Termini e condizioni d’uso
subtitle:
layout: self
ref: app-tos-privacy
permalink: /app-content/tos_privacy.html
vers: 2.4
updated: 14 giugno 2021
assets:
  js:
    - "/assets/js/tos.js"
  css: "/assets/tos.css"
redirect_from:
  - /app-content/privacy_circuiti_internazionali.html
---

{:.d-startup .mb-1}

# Informativa privacy

{:.d-startup}

##### Data ultimo aggiornamento: {{page.updated}} (v. {{page.vers}})<br>[Archivio versioni precedenti](/app-content/index-tos.html)

{:.d-startup}
L’App IO è gestita dalla società PagoPA S.p.A. ("PagoPA") su incarico della Presidenza del Consiglio dei Ministri.<br>IO ti permette di usufruire, in un’unica app, di tutti i servizi erogati dagli Enti che aderiscono al progetto.

{:.d-startup}

## Informazioni chiave

{:.d-startup}

- PagoPA tratta i tuoi dati come titolare per i trattamenti relativi alla progettazione, gestione e sviluppo dell’App, sulla base dell’esecuzione di un compito di interesse pubblico; i singoli Enti rimangono invece titolari per i servizi che erogano tramite l’App e puoi consultare le relative informative privacy nella sezione “Servizi”. **Alcuni servizi  o alcune funzionalità, in particolare ove riferiti all’emergenza epidemiologica da COVID-19,potrebbero comportare il trattamento di particolari categorie dei dati (es. dati relativi allo stato di salute)**;
- Stiamo lavorando per aumentare il tuo controllo sull’attivazione dei servizi presenti in IO e saremo in grado di offrirti questi nuovi strumenti nel corso delle prossime settimane. In attesa di queste integrazioni, tutti i servizi degli Enti aderenti a IO sono attivi di default, come anche le notifiche push e l’inoltro via email dei messaggi relativi ai servizi. A ogni modo ricorda che su IO riceverai solo messaggi a te espressamente indirizzati. Puoi sempre attivare e disattivare i singoli Servizi, le notifiche push e l’inoltro via e-mail dei messaggi che ricevi su IO nella scheda di ciascun Servizio. Se vuoi disattivare tutti i Servizi nazionali, potrai farlo tenendo premuto (long press) su un singolo Servizio e cliccando su “Disattiva tutti”. Se vuoi disattivare i Servizi locali, dovrai farlo nella scheda di ciascun Servizio. Se vuoi disattivare tutte le notifiche push, dovrai farlo dalle impostazioni del Tuo dispositivo. Se vuoi disattivare l’inoltro via e-mail dei messaggi per tutti i Servizi, puoi farlo nella sezione Preferenze.
- Per finalità di assistenza, sviluppo e miglioramento dell’App, utilizziamo strumenti di tracciamento che ci permettono di registrare dati relativi all’utilizzo dell’App da parte degli utenti, adottando, ove possibile e nel rispetto del principio di minimizzazione, strumenti di pseudonimizzazione o anonimizzazione dei relativi dati. I dati acquisiti con questi strumenti sono associati univocamente a te ma non sono mai utilizzati per finalità di marketing o profilazione. Chiediamo il tuo consenso all’utilizzo di tali strumenti di tracciamento: il tuo consenso è facoltativo, e puoi modificarlo in ogni momento nella sezione Preferenze;
- Alcuni dei nostri fornitori o delle terze parti coinvolte nel funzionamento dell’App sono situati al di fuori dell’UE, ivi inclusi gli USA. Ti garantiamo che anche in caso di eventuale trasferimento, **i tuoi dati sono al sicuro**, e che tutti i nostri fornitori assicurano sempre il rispetto delle misure di garanzia previste dal Regolamento (UE) 2016/679 (GDPR). In particolare, abbiamo previsto con tutti i fornitori stabiliti all’estero adeguati meccanismi contrattuali di garanzia, incluse le clausole contrattuali standard per assicurare la tutela dei tuoi dati. Puoi consultare la lista dei responsabili e le relative garanzie collegandoti a questo indirizzo: [https://io.italia.it/app-content/fornitori/](https://io.italia.it/app-content/fornitori/);
- L'App IO è integrata con la Piattaforma pagoPA, la piattaforma tecnologica che gestisce i pagamenti dei cittadini verso lo Stato; quindi se sei un utente registrato pagoPA, ritroverai su IO lo storico delle tue transazioni sotto la sezione "Portafoglio";
- Per l’utilizzo di alcuni servizi o funzionalità è richiesto il permesso di accesso, a seconda dei casi, al Tuo calendario, alla fotocamera e/o alla memoria del tuo dispositivo e potrebbe comportare la condivisione di informazioni con i fornitori delle app da te scelte per il calendario, la fotocamera e l’archiviazione, secondo i termini e condizioni previsti da tali fornitori terze parti. Tale accesso è disattivato di default, quindi nessun dato potrà essere raccolto e inviato in mancanza di tua espressa autorizzazione. Potrai sempre modificare i permessi dell’App dalle impostazioni del tuo dispositivo.

{:.d-startup}
Sotto trovi l'informativa completa, anche disponibile in ogni momento nella sezione "Profilo".<br>
I tuoi feedback sono importanti per migliorare l'App IO, anche sulle questioni privacy! Se hai domande o suggerimenti sulla privacy, scrivici direttamente in App o contattaci all’indirizzo <dpo@pagopa.it>.

<div class="read-more d-startup" data-more="d-more-1">Leggi tutto</div>

{:.d-more-1}

## Informativa privacy estesa

{:.d-more-1}
La presente informativa, resa ai sensi degli artt. 13 e 14 del Regolamento (UE) 2016/679 (di seguito il "Regolamento" o “GDPR”), descrive le modalità con cui trattiamo i dati personali degli utenti dell'App IO.<br>
L’utilizzo dei servizi erogati tramite IO non modifica la titolarità rispetto ai tuoi dati personali. Pertanto, le pubbliche amministrazioni, le società a controllo pubblico e i gestori di pubblici servizi che aderiscono a IO per rendere fruibili i loro servizi ai cittadini (di seguito **“Enti”**) restano i titolari del trattamento, come meglio si dirà in seguito al Paragrafo 2.<br>
PagoPA agirà come titolare autonomo del trattamento, unicamente rispetto ai trattamenti relativi a progettazione, gestione e sviluppo dell’App IO come meglio si dirà in seguito al Paragrafo 3.

{:.d-more-1}

### 1. Categorie di dati trattati e finalità

{:.d-more-1}
_a) Dati trattati al momento dell'autenticazione_

{:.d-more-1}
Per usare l'App IO devi accedere tramite un sistema di identità digitale (es. SPID o CIE). L'App IO ottiene direttamente dal fornitore dell’identità digitale i dati identificativi e di contatto necessari alla tua identificazione.<br>
Tali dati vengono trattati per permetterti di utilizzare l'App IO, le sue funzionalità e i servizi forniti dagli Enti, e vengono memorizzati per permetterti di gestire le tue preferenze (cfr. sotto la sezione Preferenze).<br>
Tra questi, gli Enti utilizzeranno il tuo codice fiscale per raggiungerti tramite l'App IO.

{:.d-more-1}
_b) Dati trattati nella sezione "Messaggi"_

{:.d-more-1}
L’App IO ti consente di ricevere messaggi da parte degli Enti erogatori, ivi inclusi messaggi di cortesia, notifiche e avvisi di pagamento. Tali messaggi possono contenere dati personali (es. il tuo nome e cognome, un appuntamento che hai con l'Ente, un avviso di pagamento e il relativo importo e scadenza, dati sulla tua situazione economica) e particolari categorie di dati personali, compresi eventualmente dati relativi al tuo stato di salute, in particolare ove si tratta di messaggi inviati da Servizi connessi all’emergenza epidemiologica da COVID-19.<br>
Ad eccezione dei Messaggi inviati direttamente da IO con il proprio servizio, tutti i dati presenti in questa sezione vengono trattati da PagoPA in qualità di Responsabile del trattamento per conto dell’Ente che invia i messaggi, al fine di consentirti di utilizzare lo specifico servizio che l'Ente erogatore ti offre su IO.<br>
Tali messaggi vengono anche memorizzati nell'App IO al fine di offrirti uno storico di tutti i messaggi che hai ricevuto.<br>
Stiamo lavorando per aumentare il tuo controllo sull’attivazione dei servizi presenti in IO e saremo in grado di offrirti questi nuovi strumenti nelle prossime settimane. In attesa di queste integrazioni, al tuo primo accesso all’App, tutti i Servizi degli Enti disponibili su IO saranno attivati di default, come anche le notifiche push l’inoltro via e-mail dei messaggi relativi ai Servizi. Questo perché **su IO riceverai solo messaggi a te espressamente indirizzati**.<br>
In attesa dell’implementazione di nuovi strumenti per l’attivazione dei servizi, puoi sempre attivare e disattivare i singoli Servizi, le notifiche push e l’inoltro via e-mail dei messaggi che ricevi su IO nella scheda di ciascun Servizio. Se vuoi disattivare tutti i Servizi nazionali, potrai farlo tenendo premuto (_long press_) su un singolo Servizio e cliccando su “Disattiva tutti”. Se vuoi disattivare i Servizi locali, dovrai farlo nella scheda di ciascun Servizio. Se vuoi disattivare tutte le notifiche push, dovrai farlo dalle impostazioni del Tuo dispositivo. Se vuoi disattivare l’inoltro via e-mail dei messaggi per tutti i Servizi, puoi farlo nella sezione Preferenze.<br>
A seconda del sistema operativo del Tuo dispositivo, il fornitore del servizio di notifica potrebbe associare a Te un identificativo univoco per poterti consegnare la notifica, ma per garantire la Tua riservatezza, in ogni caso, tutte le notifiche push che riceverai dall’App IO avranno un testo generico, senza alcuna indicazione dell’oggetto o del contenuto del messaggio che hai ricevuto in app, e dunque senza alcuna esposizione dei dati personali riconducibili al messaggio stesso.<br>
Avrai inoltre la possibilità di inserire una scadenza relativa a un avviso ricevuto nell’App nel tuo calendario, nonché, ove previsto, di conservare e/o inviare alcune informazioni mediante i sistemi e le app di terze parti installate nel tuo dispositivo. L’utilizzo di tali funzionalità richiede i permessi di accesso, a seconda dei casi, al Tuo calendario, alla fotocamera e/o alla memoria del tuo dispositivo e potrebbe comportare la condivisione di informazioni con i fornitori delle app da te scelte per il calendario, la fotocamera e l’archiviazione, secondo i termini e condizioni previsti da tali fornitori terze parti. Tale accesso è disattivato di default, quindi nessun dato potrà essere raccolto e inviato in mancanza di tua espressa autorizzazione. Potrai sempre modificare i permessi dell’App dalle impostazioni del tuo dispositivo.

{:.d-more-1}
_c) Dati trattati nella sezione "Portafoglio"_

{:.d-more-1}
Dalla sezione Portafoglio dell’App IO puoi salvare e gestire i tuoi metodi di pagamento con cui desideri pagare gli avvisi pagoPA o abilitare Servizi degli Enti o Funzionalità di IO.<br>

{:.d-more-1}
Grazie all’integrazione dell’App IO con il sistema pagoPA, la piattaforma tecnologica che gestisce i pagamenti dei cittadini verso lo Stato, puoi effettuare pagamenti verso la Pubblica Amministrazione, e se già possiedi un'utenza pagoPA, ritroverai automaticamente nell'App i metodi di pagamento registrati e le transazioni effettuate fino a quel momento tramite pagoPA (la ricongiunzione delle utenze avviene tramite il tuo codice fiscale). Se invece non possiedi un profilo pagoPA, nel momento in cui registri un metodo di pagamento su IO e/o effettui un pagamento, verrà creato un tuo profilo pagoPA che ti permetterà di gestire i tuoi metodi di pagamento ed avere lo storico delle tue transazioni. Quando effettui pagamenti verso la PA o inserisci un IBAN tramite l’App IO, PagoPA tratta i tuoi dati in qualità di responsabile dell’Ente erogatore.

{:.d-more-1}
Per ogni pagamento effettuato verso la PA, la Piattaforma pagoPA trasmette le seguenti informazioni per consentirti di visualizzare il relativo riepilogo: identificativo univoco versamento (IUV), nome dell’Ente beneficiario, importo, commissioni, causale (come determinata dall’Ente), data e ora dell’operazione, gestore della transazione (es. la banca che ha emesso la carta con cui hai effettuato il pagamento) e il codice identificativo della transazione, che potrai copiare e utilizzare per ricevere assistenza sulla singola transazione. La piattaforma pagoPA tratta inoltre le informazioni dell'Ente che ha richiesto il pagamento e i tuoi dati identificativi tramite cui hai effettuato i pagamenti (codice fiscale e email).

{:.d-more-1}
Avrai, inoltre, anche la possibilità di pagare un avviso che non hai ricevuto nei messaggi (es. un avviso cartaceo), attraverso il QR code presente nell’avviso stesso. In tal caso, il sistema IO acquisisce i dati relativi al QR code e li trasmette alla Piattaforma pagoPA per il relativo pagamento. L’utilizzo della funzionalità di lettura del QR code richiede i permessi di accesso alla fotocamera del tuo dispositivo e potrebbe comportare la condivisione di informazioni con il fornitore dell’applicazione che utilizzi per la fotocamera, secondo i termini e condizioni previsti da tale fornitore terza parte. Tale accesso è disattivato di default, quindi nessun dato potrà essere raccolto e inviato in mancanza di tua espressa autorizzazione. Potrai sempre modificare i permessi dell’App dalle impostazioni del tuo dispositivo.

{:.d-more-1}
Nella sezione Portafoglio è possibile richiedere e abilitare sui tuoi metodi di pagamento Servizi e Funzionalità che consentono di attivare carte sconto, benefici, vantaggi o agevolazioni, anche in forma di beni e servizi e compresi i pagamenti in denaro (“**Bonus**”). Per la verifica del tuo diritto, la determinazione dell’importo e per l’erogazione e l’utilizzo dei Bonus saranno trattati dati personali relativi a te e/o (ove applicabile) al tuo nucleo familiare, anche ottenuti tramite enti terzi, per conto dell’Ente.

{:.d-more-1}
Le informazioni sui dati personali richiesti ai fini dei Bonus e sui relativi trattamenti sono contenute nelle informative privacy messe a disposizione in ciascuna scheda Bonus dagli Enti che agiscono in qualità di titolari del trattamento. Alcuni dati che ci sono comunicati dall’Ente erogatore o da altro ente o autorità competente, non potranno essere modificati. Per modificare tali dati o per esercitare i tuoi diritti rispetto ai trattamenti relativi alla verifica dei requisiti di un Bonus o alla sua erogazione, puoi rivolgerti all’Ente, utilizzando i canali di contatto indicati nella relativa informativa privacy.<br>
Ti invitiamo a far leggere le informative sul trattamento dei dati personali anche ai tuoi familiari i cui dati saranno oggetto di trattamento per la verifica della presenza dei requisiti di un Bonus e per l’erogazione dello stesso.

{:.d-more-1}
_d) Dati trattati nella sezione "Profilo"_

{:.d-more-1}
L'App IO ti permette di gestire le tue preferenze, ad esempio (i) abilitare/disabilitare il riconoscimento biometrico; (ii) scegliere il calendario in cui potrai aggiungere le scadenze relative ai messaggi degli Enti, (iii) indicare il tuo indirizzo email e gestire l’inoltro tramite email dei messaggi che ricevi su IO, (iv) conoscere l’email e il numero di telefono associato alla tua identità digitale (per SPID), (v) gestire i consensi e (vi) indicare la lingua che preferisci (quest’ultima preferenza è condivisa con Enti erogatori quando necessario per l’erogazione dei loro servizi nella lingua da te prescelta).<br>
Raccogliamo e memorizziamo queste informazioni, oltre allo storico dei tuoi accessi, al fine di poter personalizzare i servizi che ricevi tramite l'App IO e per poter utilizzare queste funzionalità.<br>
Non raccogliamo informazioni biometriche, ma riceviamo dal tuo dispositivo unicamente la conferma se il riconoscimento biometrico è attivo/non attivo, autorizzato/non autorizzato.
Nella sezione Profilo potrai inoltre gestire le tue impostazioni privacy ed esercitare alcuni dei tuoi diritti, reimpostare il codice di sblocco e effettuare il logout. Trattiamo questi dati personali per permetterti di usufruire di queste funzionalità.

{:.d-more-1}
_e) Dati trattati per assistenza, debug, miglioramento dell'App IO ed elaborazione statistica_

{:.d-more-1}
In alto a destra di ciascuna schermata in App, troverai l'icona “chat” e l'icona punto interrogativo (“?”) che puoi utilizzare per fornirci rispettivamente i tuoi commenti, anche segnalando eventuali problematiche, oppure per avere maggiori informazioni sulla sezione che stai visualizzando. Quando utilizzi la funzione chat oppure ci segnali un bug o un malfunzionamento, trattiamo i tuoi dati personali, inclusi quelli che eventualmente ci comunicherai nel testo del messaggio/segnalazione e, se la tua richiesta riguarda un pagamento, i dati che identificano il pagamento , al solo fine di raccogliere feedback, fornirti una risposta e migliorare il funzionamento dell'App IO. Per quanto possibile, **ti invitiamo a non inserire dati sensibili nelle tue segnalazioni!**.<br>
Inoltre, per tali finalità, utilizzeremo degli strumenti di tracciamento automatico che ci consentono di raccogliere dati relativi alle azioni che compi all’interno dell’App e dati relativi al tuo dispositivo (es. sistema operativo, modello del telefono, versione dell’App, indirizzo IP, area geografica). Questi dati sono associati univocamente a te mediante meccanismi di pseudonimizzazione, sono raccolti tramite sistemi di fornitori terzi nominati responsabili del trattamento, e sono utilizzati esclusivamente per finalità di assistenza tecnica (dietro tua richiesta) e al fine elaborare statistiche sul funzionamento dei nostri sistemi e sull’attuazione delle iniziative sottese ai Servizi, ove possibile mediante l’adozione di meccanismi di pseudonimizzazione o anonimizzazione. 
Potremmo, inoltre, procedere all'anonimizzazione e aggregazione di dati relativi alla navigazione allo scopo di migliorare il funzionamento dell’App e fornire agli Enti Erogatori, che ci hanno espressamente istruito in qualità di titolari del trattamento, dati statistici sull’utilizzo dei Servizi e l’attuazione delle iniziative ad essi sottostanti.
Inoltre, per finalità di debug, potrebbero essere considerati dei file di log associati alla tua identità digitale.

{:.d-more-1}

### 2. Trattamenti svolti da PagoPa S.p.A. in qualità di responsabile del trattamento per conto degli Enti erogatori: finalità e base giuridica

{:.d-more-1}
PagoPA S.p.A., cui è affidato, ai sensi dell’art. 8, commi 2 e 3 del D. Lgs. n.135/2018, il ruolo di gestire e mantenere la piattaforma IO prevista all’art. 64 bis del Codice dell’Amministrazione Digitale (D. Lgs. n. 82/2005), agisce in qualità di responsabile del trattamento con riferimento ai trattamenti relativi ai servizi degli Enti erogatori (es. Messaggi degli Enti o verifica dei presupposti e erogazione di Bonus), e tratterà i tuoi dati in conformità alle istruzioni impartite dagli Enti stessi in qualità di titolari del trattamento.<br>
Nella sezione “Servizi” sono messe a tua disposizione le informative sul trattamento dei dati personali degli Enti.<br>
Tutti i dati personali oggetto di trattamento, inclusi eventuali particolari categorie di dati (es. dati relativi allo stato di salute), potranno essere oggetto di trattamento da parte degli Enti erogatori per le finalità e sulla base giuridica costituita dalla disciplina normativa del singolo servizio erogato, per la quale si rinvia alle informative messe a disposizione dai singoli Enti (prevalentemente, Art. 6, comma 1, lett. e) e Art. 9, comma 1, lett. g) del GDPR).<br>
Alcuni Enti aderiscono a IO in qualità di aggregatori di altri enti, e in tal caso agiscono come responsabili del trattamento, mentre PagoPA S.p.A. agirà come sub-responsabile del trattamento.

{:.d-more-1}

### 3. Trattamenti svolti da PagoPa S.p.A. in qualità di titolare del trattamento: finalità e base giuridica

{:.d-more-1}
Per tutti i trattamenti relativi al funzionamento dell’App IO e alla sua gestione, PagoPA S.p.A. tratta i tuoi dati in qualità di titolare del trattamento per le seguenti finalità:

{:.d-more-1}

- identificazione e autenticazione dell’utente;
- registrazione delle preferenze e invio di messaggi strettamente legati al funzionamento dell’App;
- assistenza tecnica e debug per segnalazioni/richieste relative all’App e per finalità di gestione del sistema IO e debug;
- censimento dei tuoi metodi di pagamento e riconciliazione dei profili della Piattaforma pagoPA;
- sviluppo dell’App e attuazione delle iniziative sottese ai Servizi degli Enti mediante elaborazione di statistiche;
- attività finalizzate a garantire la sicurezza dell’App IO.

{:.d-more-1}
Nel rispetto del principio di minimizzazione del trattamento, alcune delle citate attività di trattamento, ove possibile senza compromettere la finalità perseguita, saranno eseguite su dati anonimi e aggregati.

{:.d-more-1}
Tali finalità vengono perseguite da PagoPA in ragione della seguente base giuridiche: esercizio di un compito di interesse pubblico, di cui all’Art. 6, comma 1, lett. e) del GDPR, e in particolare progettazione, gestione e sviluppo del punto di accesso di cui all’art. 64-bis del Codice Amministrazione Digitale, affidate a PagoPa S.p.A. dalla Presidenza del Consiglio dei Ministri ai sensi dell’art. 8, commi 2 e 3 del D.lgs. 135/2018.

{:.d-more-1}

### 4. Persone autorizzate al trattamento e categorie di destinatari

{:.d-more-1}
Sia per l’erogazione dei servizi agli Enti erogatori sia per lo svolgimento delle operazioni di trattamento proprie di PagoPA, i dati personali saranno comunicati ai soggetti appartenenti alle seguenti categorie di destinatari:

{:.d-more-1}

- Soggetti terzi che forniscono servizi per la gestione del sistema informativo in qualità di responsabili del trattamento (o sub-responsabili), previa designazione degli stessi ai sensi dell'art. 28 del Regolamento. Puoi ottenere l'elenco dei responsabili del trattamento collegandoti all’indirizzo [https://io.italia.it/app-content/fornitori/](https://io.italia.it/app-content/fornitori/);
- Autorità competenti per gli adempimenti di obblighi di leggi e/o di disposizioni di autorità pubbliche su richiesta.

{:.d-more-1}

### 5. Conservazione dei dati

{:.d-more-1}
I tuoi dati personali saranno conservati per un periodo di tempo non superiore a quello necessario agli scopi per i quali essi sono stati raccolti o successivamente trattati, conformemente a quanto previsto dagli obblighi di legge e dalle informative messe a disposizione dagli Enti per ciascun Servizio.

{:.d-more-1}
I dati relativi ai Messaggi inviati per conto degli Enti erogatori sono cancellati dopo 3 anni dalla loro ricezione, salvo che sia diversamente specificato nella specifica informativa, e, in ogni caso, qualora l’Ente erogatore non aderisca più ad IO. In quest’ultimo caso provvederemo a informarti con adeguato preavviso.

{:.d-more-1}
Con riferimento a dati relativi ad altri servizi offerti dagli Enti erogatori, i tempi di conservazione e cancellazione saranno disponibili nelle informative dei relativi Servizi.

{:.d-more-1}
I dati di log delle richieste di accesso tramite SPID/CIE sono conservati per 24 mesi dall’invio della richiesta di autenticazione, nel rispetto delle prescrizioni di legge. I log delle altre attività sull’App IO svolte sono conservati per un massimo di 12 mesi a scopo di tracciamento.

{:.d-more-1}
A seguito di una tua richiesta di cancellazione, conserveremo esclusivamente i dati necessari per perseguire le finalità di pubblico interesse ovvero per consentire l’esercizio di diritti in giudizio da parte di PagoPA o degli Enti, nel rispetto delle prescrizioni di legge e delle istruzioni degli Enti stessi.

{:.d-more-1}
La conservazione avviene attraverso l’implementazione di misure destinate a rendere i dati personali incomprensibili a chiunque non sia autorizzato ad accedervi, compresa la cifratura su componenti segregate e criptate, secondo le migliori prassi del settore.

{:.d-more-1}
Puoi ottenere maggiori informazioni sul tempo di conservazione dei tuoi dati scrivendo a <dpo@pagopa.it>.

{:.d-more-1}

### 6. Trasferimento dati fuori dall'UE

{:.d-more-1}
Alcuni dei fornitori terzi di cui ci avvaliamo per alcuni servizi essenziali all’operatività dei nostri prodotti e servizi risiedono all'estero, ivi inclusi gli USA. Abbiamo concluso con tali fornitori accordi di servizio ai sensi dell'art. 28 del Regolamento. Tutti i fornitori sono conformi al Regolamento e abbiamo concluso con loro le [Clausole Contrattuali Standard della Commissione Europea](https://ec.europa.eu/info/law/law-topic/data-protection/international-dimension-data-protection/standard-contractual-clauses-scc/standard-contractual-clauses-international-transfers_en) per garantire adeguati livelli di tutela. Dove possibile, inoltre, selezioniamo opzioni che consentono di mantenere i dati nell’Unione Europea e abbiamo negoziato misure contrattuali e tecniche aggiuntive per garantirTi un maggior livello di sicurezza. Stiamo inoltre stipulando con i nostri fornitori le nuove clausole contrattuali standard pubblicate dalla Commissione Europea, che tengono conto della decisioni della Corte di Giustizia dell’Unione Europea nella sentenza “Schrems II” (C-311/18) https://curia.europa.eu/jcms/upload/docs/application/pdf/2020-07/cp200091it.pdf.<br>
Teniamo molto al principio di minimizzazione, e per questo lo applichiamo rigorosamente nell’ambito dei trattamenti che affidiamo ai nostri fornitori, semplicemente comunicando solo i dati strettamente necessari. Puoi consultare la lista dei responsabili e le relative misure adottate collegandoti a questo indirizzo: [https://io.italia.it/app-content/fornitori/](https://io.italia.it/app-content/fornitori/).

{:.d-more-1}

### 7. Diritti degli interessati

{:.d-more-1}
Per il trattamento dei dati per i quali PagoPA agisce come responsabile del trattamento, potrai esercitare i tuoi diritti nei confronti dei titolari del trattamento, gli Enti erogatori, secondo quanto indicato nelle rispettive informative rese disponibile nella sezione “Servizi”, all’interno della scheda di ciascun servizio.<br>
La sospensione e/o cancellazione da IO comporta la cancellazione dei tuoi dati personali all’interno di IO, ma non comporta la cancellazione dei tuoi dati da parte dell’Ente erogatore, cui dovrai rivolgere apposita richiesta ai sensi e in conformità con la relativa informativa.<br>
Potrai invece esercitare i seguenti diritti, rispetto ai tuoi dati personali trattati da PagoPa in qualità di titolare del trattamento ai sensi del precedente paragrafo 3, attraverso le apposite funzionalità presenti nell’App oppure scrivendo al responsabile per la protezione dei dati nominato da PagoPA all’indirizzo <dpo@pagopa.it>.

{:.d-more-1}
_a) Diritto di accesso_

{:.d-more-1}
Hai il diritto di ottenere da PagoPA la conferma che siano o meno in corso trattamenti di dati personali che ti riguardano e in tal caso, di ottenere l'accesso ai dati personali e alle seguenti informazioni: (i) le finalità del trattamento; (ii) le categorie di dati personali in questione; (iii) i destinatari o le categorie di destinatari a cui i dati personali sono stati o saranno comunicati, in particolare se destinatari di paesi terzi o organizzazioni internazionali; (iv) il periodo di conservazione dei dati personali previsto oppure i criteri utilizzati per determinare tale periodo; (v) il diritto di proporre reclamo all'autorità di controllo.<br>
Puoi ottenere questi dati anche utilizzando la **funzione “Accedi ai tuoi dati”** nella sezione “Profilo” cliccando su “Privacy e condizioni d’uso” dell’App IO. In questo caso, riceverai la copia dei tuoi dati con modalità sicure mediante un link in App.

{:.d-more-1}
_b) Diritto di rettifica_

{:.d-more-1}
Nei limiti di quanto applicabile, ti è riconosciuto il diritto di ottenere la rettifica dei dati personali inesatti che ti riguardano nonché, tenuto conto delle finalità del trattamento, il diritto di ottenere l'integrazione dei dati personali incompleti, anche fornendo una dichiarazione integrativa. Ti ricordiamo che con riferimento ai dati incorporati nella Tua identità digitale, le richieste di rettifica dovranno essere inoltrate al fornitore dell'identità digitale da Te scelto.

{:.d-more-1}
_c) Diritto di cancellazione_

{:.d-more-1}
Hai il diritto di ottenere la cancellazione dei dati personali che ti riguardano, nei limiti e nei casi previsti dal Regolamento, anche utilizzando la **funzione “Elimina il tuo account”** nella sezione “Profilo” cliccando su “Privacy e condizioni d’uso” dell’App IO.<br>
PagoPA ha tuttavia il diritto di disattendere l'esercizio del suddetto diritto se prevale il diritto alla libertà di espressione e di informazione ovvero per l'esercizio di un obbligo di legge, l’esercizio di finalità di pubblico interesse o per difendere un proprio diritto in giudizio

{:.d-more-1}
_d) Diritto alla limitazione del trattamento_

{:.d-more-1}
Hai il diritto di ottenere da PagoPa la limitazione del trattamento quando ricorre una delle seguenti ipotesi: (i) per il periodo necessario a PagoPa per verificare l'esattezza dei tuoi dati personali se ne hai contestato l'esattezza; (ii) in caso di trattamento illecito dei dati personali se ti opponi alla cancellazione dei dati personali chiedendone una limitazione del trattamento; (iii) nel caso in cui, pur essendo i dati non più necessari e dovendo essere cancellati, hai la necessità che vengano trattati per l'accertamento, l'esercizio o la difesa di un diritto in sede giudiziaria; (iv) per il periodo necessario alla verifica in merito all'eventuale prevalenza dei motivi legittimi di PagoPa rispetto alla tua richiesta di opposizione al trattamento.

{:.d-more-1}
_e) Diritto all'opposizione al trattamento_

{:.d-more-1}
A fronte di una situazione particolare che ti riguarda, ti puoi opporre all'ulteriore trattamento dei dati personali che ti riguardano, basati sull’esercizio di un compito di interesse pubblico, salvo il caso in cui prevalga l'esistenza di motivi legittimi cogenti di PagoPA alla prosecuzione dell'attività di trattamento che prevalgano sui tuoi diritti e libertà ovvero vi sia l'esigenza di mantenere i dati per l'accertamento o la difesa di un diritto in sede giudiziaria.<br>
È inoltre sempre garantito il diritto di rivolgersi all'autorità per la protezione dei dati competente in caso di trattamento illecito dei dati dello stesso.

{:.d-more-1}

### 8. Contatti

{:.d-more-1}
Per qualsiasi questione riguardante il trattamento dei dati effettuato nell’ambito di IO, può contattarci ai seguenti recapiti:

{:.d-more-1}
_PagoPA S.p.A._<br>
_Sede legale in Piazza Colonna, 370 - 00187 Roma_<br>
_Sede operativa: Via Sardegna, 38 - 00187 Roma_ <br>
_Email: <dpo@pagopa.it>_

{:.d-more-1}

### 9. Modifiche

{:.d-more-1}
La presente informativa può essere modificata nel tempo, anche a fronte di funzioni aggiuntive implementate nell’App, oppure a fronte di evoluzioni normative. Fermo restando il nostro impegno a non limitare i tuoi diritti senza il tuo esplicito consenso, eventuali revisioni e/o modifiche saranno pubblicate nell’App IO, nella sezione “Informativa e condizioni d’uso”, all’indirizzo io.italia.it/app-content/tos_privacy.html, e ti potranno essere segnalate o comunicate al momento in cui accedi all’App e, laddove necessario tramite email, a seconda dei casi e dell’impatto che le stesse hanno sui trattamenti descritti e/o sui tuoi diritti privacy.<br> Indichiamo sempre la data in cui sono state pubblicate le ultime modifiche e puoi sempre consultare le versioni precedenti, cliccando sul link che trovi all’inizio di questa Informativa.

<hr class="d-block" />

{:.d-startup .mb-0}

# Termini e condizioni d’uso

{:.d-startup}

##### Data ultimo aggiornamento: {{page.updated}} (v. {{page.vers}})<br>[Archivio versioni precedenti](/app-content/index-tos.html)

{:.d-startup}
I presenti termini regolano il rapporto tra gli utenti dell’App IO e PagoPA S.p.A.: stabiliscono i tuoi diritti e obblighi nell’utilizzo dell’App e delle sue funzionalità. **Leggili attentamente: scaricando ed utilizzando l’App, li accetti integralmente e ti impegni a rispettarli!**

{:.d-startup}
In generale, ricorda sempre due aspetti importanti:

{:.d-startup}

- l’App IO è in continua evoluzione e soggetta a continui aggiornamenti e miglioramenti anche grazie alle tue segnalazioni e ai tuoi suggerimenti.
- tramite l’App, potrai usufruire dei servizi resi dagli Enti che hanno aderito ad IO o da altre terze parti: a questi servizi si applicano i relativi termini e condizioni aggiuntivi, che ti verranno messi a disposizione per ciascun servizio.

<div class="read-more d-startup" data-more="d-more-2">Leggi tutto</div>

{:.d-more-2}

### **1.** Definizioni dei termini utilizzati

{:.d-more-2}
**_Account_**: l’insieme dei dati identificativi dell’Utente, che gli consentono l'accesso all’App IO.<br>
**_App IO_** o **_App_**: l’applicazione per dispositivi mobili scaricabile da un cittadino (una persona fisica) per l’accesso ai servizi della pubblica amministrazione tramite la Piattaforma IO.<br>
**_CAD_**: decreto legislativo 7 marzo 2005, n. 82 recante Codice dell’Amministrazione Digitale.<br>
**_Ente_**: le pubbliche amministrazioni, le società a controllo pubblico e i gestori di pubblici servizi che hanno aderito alla Piattaforma IO per la fornitura dei loro Servizi al Cittadino.<br>
**_Identità Digitale_**: ha il significato di cui all’art. 1, lett. u-quater) CAD: sono gli strumenti che ti permettono di autenticarti in modo forte per accedere a un servizio digitale.<br>
**_Messaggi_**: le comunicazioni che l’Ente può inviare agli Utenti con riferimento ai suoi Servizi al Cittadino, ivi inclusi eventuali avvisi di pagamento.<br>
**_Noi_** o **_Società_**: la società PagoPA S.p.A., società per azioni con socio unico, con capitale sociale di euro 1,000,000 interamente versato, e sede legale in Roma, Piazza Colonna 370, CAP 00187, con n. di iscrizione a Registro Imprese di Roma, CF e P.IVA 15376371009.<br>
**_Piattaforma IO_** o **_IO_**: l’insieme dei sistemi e componenti tecnologiche messe a disposizione dalla Società per l’accesso telematico ai servizi della pubblica amministrazione ai sensi dell’art. 64-bis del CAD.<br>
**_Piattaforma pagoPA_**: la piattaforma messa a disposizione dalla Società e prevista dall’art. 5, comma 2, del CAD.<br>
**_Funzionalità di IO_**: i servizi resi dalla Società all’Utente ai sensi dei presenti ToS.<br>
**_Servizio dell’Ente_** o **_Servizio al Cittadino_** o **_Servizio_**: ciascun servizio che l’Ente mette a disposizione degli Utenti tramite l’App IO.<br>
**_ToS_**: i presenti termini e condizioni d’uso.<br>
**_Termini Aggiuntivi_**: i termini e le condizioni aggiuntive rispetto ai presenti ToS, incluse le informazioni sul trattamento dei dati personali, che si applicano a specifiche Funzionalità di IO o ai singoli servizi offerti dagli Enti o dalle Terze Parti tramite l’App IO.<br>
**_Terze Parti_**: soggetti diversi da PagoPA S.p.A. e dagli Enti, che potrebbero offrire i propri servizi attraverso IO e/o al di fuori di IO in connessione con i Servizi dell’Ente, comprese altre Autorità competenti diverse dagli Enti.<br>
**_Utente o Tu_**: una persona fisica che abbia scaricato l’App IO.

{:.d-more-2}

### **2.** Cos’è l’App IO

{:.d-more-2}
L’App IO Ti permette di accedere ai Servizi erogati dagli Enti. L’App IO rappresenta un canale complementare agli altri canali (digitali e tradizionali) già utilizzati dagli Enti per comunicare e fornire i propri servizi ai cittadini. La Società, quindi, ​non si sostituisce agli Enti, bensì li supporta nell’erogazione dei propri servizi, che restano nella loro disponibilità e responsabilità esclusiva.

{:.d-more-2}
_a) Autenticazione, accesso e sicurezza_

{:.d-more-2}
Per accedere all’App IO devi essere in possesso di uno strumento valido per l’autenticazione della Tua Identità Digitale riconosciuto dalla normativa vigente e rilasciato da un soggetto abilitato. Gli strumenti per l’autenticazione di un’Identità Digitale (es. SPID, CIE) non possono essere attivati tramite l’App IO, ma devono essere da Te richiesti e ottenuti, ricorrendone i requisiti, tramite i soggetti abilitati.<br>
Per accedere all’App IO, dopo la prima autenticazione con le Tue credenziali, Ti verrà chiesto di impostare un codice di sblocco e, se il Tuo dispositivo lo consente, di usare la funzione di riconoscimento biometrico. Ricorda che Sei l’unico responsabile della sicurezza del Tuo Account e del Tuo dispositivo, e per questo è importante che le informazioni relative al Tuo Account (comprese le credenziali di accesso) non vengano condivise con altre persone.

{:.d-more-2}
_b) Età_

{:.d-more-2}
Qualora Tu sia un minore degli anni 18, Ti chiediamo di leggere i presenti ToS insieme ai Tuoi genitori o tutori legali prima di utilizzare l’App IO. Utilizzando l’App IO dichiari di aver letto e compreso i presenti ToS e di aver ottenuto l’approvazione dei Tuoi genitori o tutori legali rispetto a quanto previsto nei presenti ToS. Tieni presente che alcuni Servizi o alcune Funzionalità di IO potrebbero non essere disponibili se hai meno di 18 anni.

{:.d-more-2}
_c) Dispositivi e software_

{:.d-more-2}
Per accedere all’App IO devi scaricarla e installarla su un dispositivo mobile compatibile. L’App IO è disponibile per dispositivi Android su Google Play e per dispositivi iOS sull’App Store.<br>
Siamo sempre all’opera per offrirTi nuove funzionalità e nuovi servizi, pertanto aggiorniamo regolarmente l’App IO per assicurarTi un utilizzo ottimale e per migliorare l’esperienza del cittadino, e per questo Ti consigliamo di scaricare e installare tutti gli aggiornamenti pubblicati.

{:.d-more-2}
_d) Profilo, gestione delle Preferenze, inoltro dei Messaggi e notifiche push_

{:.d-more-2}
Nel Tuo Profilo puoi consultare e gestire le Tue Preferenze, visualizzare l’Informativa Privacy e i ToS, avere informazioni sull’App e gestire il Tuo Account.

{:.d-more-2}
In questa sezione puoi trovare anche un fac-simile del Tuo codice fiscale, ma ricorda che esso non sostituisce il documento fisico, bensì ne permette la lettura dei dati o del codice a barre.

{:.d-more-2}
Nella sezione Preferenze del Tuo Profilo puoi visualizzare in ogni momento le impostazioni dell’App IO e le informazioni relative al Tuo Account. Ricorda che alcune di queste informazioni non possono essere modificate all'interno dell'App, ad esempio perchè sono associate alla Tua Identità Digitale.

{:.d-more-2}
Nella sezione Preferenze puoi anche visualizzare e gestire l’indirizzo e-mail su cui ricevere le comunicazioni relative al Tuo Account e su cui vuoi ricevere l’inoltro dei Messaggi che gli Enti ti inviano su IO. Puoi abilitare l’inoltro via email dei Messaggi per tutti o solo per alcuni dei Servizi presenti su IO, e potrai effettuare e modificare questa scelta sia nella sezione Preferenze, sia nelle schede dei singoli Servizi. Qualunque sia la tua scelta, **ricordati di inserire un indirizzo e-mail valido e personale, a cui hai accesso solo Tu!**

{:.d-more-2}
Per essere sempre aggiornato sui Servizi che ti interessano, quando ricevi nuovi Messaggi nell’App IO sul Tuo dispositivo apparirà una notifica per informarti. Ricorda che per leggere il Messaggio completo dovrai accedere all’App IO inserendo il codice di sblocco da Te impostato oppure tramite riconoscimento biometrico, se hai deciso di attivarlo e il Tuo dispositivo lo supporta. Puoi sempre attivare e disattivare le notifiche push per singoli Servizi (nella singola scheda Servizio). Se vuoi disattivare tutte le notifiche push, dovrai farlo dalle impostazioni del Tuo dispositivo.

{:.d-more-2}
_e) Costi_

{:.d-more-2}
L’utilizzo dell’App IO è gratuito e non addebitiamo all’Utente alcun onere per il loro utilizzo.<br>
Tuttavia, quando effettui un pagamento tramite l’App IO (cioè tramite la Piattaforma pagoPA integrata nell’App IO), potrebbero essere applicati dei costi da parte del prestatore di servizi di pagamento (“**PSP**”) che hai scelto per effettuare la transazione. Prima di effettuare qualsiasi pagamento potrai sempre vedere la commissione che ciascun PSP ti chiede di pagare.<br>
Per utilizzare alcune Funzionalità dell’App IO è necessaria una connessione dati. Possono essere applicati costi aggiuntivi in funzione del piano dati del Tuo operatore, nonché di ulteriori costi (comprese le eventuali imposte applicabili) associati all’utilizzo della connessione dati.

{:.d-more-2}

### **3.** Le Funzionalità di IO

{:.d-more-2}
Le Funzionalità di IO sono in continuo aggiornamento e ci auguriamo di aggiungerne sempre di nuove e migliori per venire incontro alle esigenze del cittadino. Tieni d’occhio questa sezione o iscriviti alla nostra newsletter per essere sempre informato sulle Funzionalità di IO.

{:.d-more-2}
_a) Messaggi da parte degli Enti_

{:.d-more-2}
L’App IO, attraverso la Funzionalità “**Messaggi**”, ti permette, tra l’altro, di ricevere comunicazioni, notifiche e avvisi di pagamento da parte degli Enti in relazione ai singoli Servizi al Cittadino. Riceverai solo Messaggi indirizzati espressamente a Te e solo per quei Servizi che avrai attivato.<br>
A seconda del contenuto del Servizio, questa Funzionalità potrebbe permettere la visualizzazione, la conservazione e la condivisione di diverse categorie di dati personali, inclusi quelli relativi al Tuo stato di salute, alla Tua posizione reddituale o alla Tua appartenenza a fasce o categorie sociali. Per informazioni sul trattamento dei Tuoi dati, consulta la nostra Informativa Privacy e i Termini Aggiuntivi del Servizio.<br>
Poiché i Messaggi provengono dal singolo Ente, Noi non verifichiamo né siamo responsabili del contenuto, della tempistica o dell’accuratezza dei Messaggi stessi. Pertanto, se hai dubbi o domande a questo riguardo, Ti preghiamo di rivolgerTi direttamente all’Ente interessato tramite i canali che esso mette a disposizione del cittadino.<br>
Tieni presente che i Messaggi che puoi ricevere tramite l’App IO non sostituiscono e non esauriscono i mezzi e le modalità di comunicazione a disposizione degli Enti per comunicare con Te. Restano salvi, pertanto, il contenuto e gli effetti delle altre comunicazioni che Ti saranno eventualmente inviate dagli Enti tramite altri canali, sia digitali che tradizionali. Al momento, i Messaggi ricevuti tramite l’App IO **non** hanno efficacia di notifica ai sensi di legge.

{:.d-more-2}
_b) Calendario e gestione delle scadenze_

{:.d-more-2}
L’App IO Ti permette di inserire le eventuali scadenze relative ai Messaggi ricevuti nell’App IO nel calendario presente sul Tuo dispositivo. La disponibilità e l’operatività di questa funzionalità dipende dal sistema operativo del Tuo dispositivo e dal servizio di calendario da Te utilizzato.

{:.d-more-2}
_c) Bonus_

{:.d-more-2}
Tramite la funzionalità “**Bonus**” puoi accedere ai Servizi degli Enti che consentono di richiedere e ottenere carte sconto, benefici, vantaggi o agevolazioni, anche in forma di beni e servizi e compresi i pagamenti in denaro. Consulta i Termini Aggiuntivi disponibili in ciascuna scheda Bonus per conoscere le condizioni applicabili ai Bonus, le informazioni sul trattamento dei Tuoi dati personali e i requisiti per accedervi e fruirne presso gli Enti erogatori del relativo Servizio e, ove applicabile, anche presso Terze Parti. Puoi sempre visualizzare e gestire i Tuoi Bonus nella sezione “Portafoglio” dell’App e nella relativa scheda Servizio della sezione “Servizi”.

{:.d-more-2}
Per aggiungere un Bonus Ti verrà chiesto di inserire o confermare delle informazioni, ma tieni presente che alcuni di questi dati potrebbero non essere inseribili o modificabili da Te, ad esempio perché collegati alla tua Identità Digitale o di competenza dell’Ente che eroga il Bonus o di Terze Parti (comprese altre Autorità competenti). Una volta inviata una richiesta di Bonus, potrebbe non essere più possibile modificare o altrimenti rettificare le informazioni. In tali casi, , dovrai rivolgerti direttamente all’Ente competente a ricevere la richiesta.

{:.d-more-2}
I dati relativi alle richieste effettuate tramite l’App IO vengono, a seconda dei casi, conservati esclusivamente in IO oppure, in aggiunta, inviati a unEnte e/o a Terze Parti per permettere l’erogazione del Bonus. Tieni presente che l’invio della richiesta e dei dati ivi contenuti potrebbe avvenire in un momento successivo rispetto al termine della compilazione o della Tua richiesta. A seconda del tipo di richiesta, potrai controllarne lo stato di avanzamento e/o la validità.

{:.d-more-2}
Ricevuta la Tua richiesta, l’Ente interessato ha diritto ad effettuare i controlli necessari a verificare, anche tramite IO e tramite Terze Parti (comprese altre Autorità competenti), i dati da Te immessi e la legittimità della Tua richiesta. L’Ente potrebbe, inoltre, comunicare informazioni o dati che Ti riguardano a Terze Parti, oppure chiederti di fornire informazioni o dati aggiuntivi per confermare la Tua richiesta, ad esempio potrebbe re-indirizzarti verso Terze Parti (comprese altre Autorità competenti) per fornire i dati mancanti.

{:.d-more-2}
Ricorda che anche se l’Ente erogatore ha accettato la Tua richiesta, il Bonus potrebbe essere revocato in qualsiasi momento e potrebbero essere intraprese azioni se, all’esito di successivi controlli, emerga la mancanza dei requisiti stessi o si verifichino altri eventi, ad esempio se la richiesta o la fruizione di un Bonus siano in grado di arrecare un danno all’Ente, alla Società o a Terze Parti.

{:.d-more-2}
Salvo diversamente stabilito nei presenti ToS o nei Termini Aggiuntivi, Noi non abbiamo alcun obbligo di verifica o modifica dei dati che Ti riguardano, né del possesso da parte Tua di requisiti legati a stati, qualità personali o fatti che Ti riguardano, ove previsti dalla legge applicabile e/o dai Termini Aggiuntivi applicabili. Inoltre, Tu sei l’unico responsabile dei dati che immetti, che condividi con altre applicazioni o terzi (dove è prevista la funzione di archiviazione e/o condivisione) o che comunque comunichi agli Enti, a Terze Parti (comprese altre Autorità competenti) anche tramite l’App IO, e sei responsabile, ai sensi delle leggi vigenti, anche della correttezza e della veridicità di tali dati e sei consapevole delle conseguenze, anche penali, che potrebbero derivare da eventuali dichiarazioni incomplete, inesatte, intempestive o mendaci.

{:.d-more-2}
La Funzionalità Bonus e l’accesso ai Servizi che Ti permettono di effettuare richieste tramite IO potrebbero comportare la raccolta, la visualizzazione, la conservazione e la condivisione di alcuni dati richiesti dalla normativa applicabile e/o dai Termini Aggiuntivi applicabili, quali quelli relativi al Tuo stato di salute, alla Tua posizione reddituale o alla Tua appartenenza a fasce o categorie sociali. Tieni presente inoltre che le informazioni disponibili tramite questa Funzionalità costituiscono solo una parte dei dati che Ti riguardano, e in particolare non rappresentano la totalità dei dati presenti nei sistemi gestiti dagli Enti Erogatori, come ad esempio, nel Tuo Cassetto Fiscale o nel Fascicolo Sanitario Elettronico. Per informazioni sul trattamento dei Tuoi dati, consulta la nostra Informativa Privacy e i Termini Aggiuntivi a Tua disposizione in ciascuna scheda Bonus.

{:.d-more-2}
_d) Servizi di pagamento e integrazione con la Piattaforma pagoPA_

{:.d-more-2}
Tramite l’integrazione con la Piattaforma pagoPA, l’App IO Ti consente di eseguire le operazioni di pagamento verso gli Enti nonché di utilizzare i servizi della Piattaforma pagoPA, ivi incluso salvare e gestire i Tuoi metodi di pagamento preferiti all’interno della sezione Portafoglio, ad esempio per effettuare più rapidamente successive operazioni di pagamento o per accedere ad ulteriori Servizi al Cittadino e Funzionalità di IO.<br>
Ti ricordiamo che quando esegui dei pagamenti verso gli Enti tramite l’integrazione con la Piattaforma pagoPA, l’App IO può solo avvisarti del buon esito della transazione, ma non ancora dell’effettiva chiusura della tua posizione debitoria, per la quale dovrai rivolgerti all’Ente creditore.<br>
All’interno della sezione Portafoglio potrai sempre visualizzare e gestire la tua adesione ai Servizi degli Enti e alle Funzionalità di IO, compresi i Bonus. In alcuni casi e per alcuni Servizi erogati tramite IO che danno diritto a richiedere un pagamento a Tuo favore da parte di un Ente, la Piattaforma PagoPA può verificare l’IBAN da te inserito al fine di evitare errori di versamento.

{:.d-more-2}
_d) Assistenza tecnica all'Utente e debug_

{:.d-more-2}
Facciamo del nostro meglio per assicurarTi un’esperienza adatta alle Tue esigenze.<br>
Se hai bisogno di assistenza tecnica sull’App IO, clicca sull’icona in alto a destra con il punto interrogativo (“?”) per accedere all’help contestuale, dove potrai avere informazioni sull’App o su una Funzionalità e su come contattarci per ricevere assistenza o segnalare un bug.<br>
Tieni presente che al fine di migliorare le Funzionalità di IO e per aiutare gli Enti che erogano i Servizi al Cittadino tramite l’App IO a migliorare i loro servizi, potremmo raccogliere determinate informazioni, anche fuori dai casi di segnalazione dei bug, incluse le informazioni relative alle modalità di utilizzo dell’App IO da parte degli Utenti e quelle relative ai dispositivi dell’Utente su cui l’App IO è installata. Per maggiori informazioni sulla raccolta e il trattamento di queste informazioni, consulta la nostra Informativa sulla Privacy.

{:.d-more-2}

#### **4.** I Servizi al Cittadino e i servizi di Terze Parti

{:.d-more-2}
L’App IO ti permette di usufruire dei Servizi al Cittadino erogati dagli Enti aderenti alla Piattaforma IO.<br>
Mentre le Funzionalità di IO e, in parte, la Piattaforma pagoPA sono gestiti direttamente da Noi, i Servizi al Cittadino sono gestiti dagli Enti, e come tali la loro disponibilità, il loro contenuto e la loro funzionalità non dipendono da Noi, bensì dall’Ente, che ne ha piena responsabilità. Ai Servizi al Cittadino si applicano i Termini Aggiuntivi che ciascun Ente deve metterti sempre a disposizione anche tramite l’App IO, ad esempio nella relativa scheda di ciascun Servizio e/o nei relativi Messaggi. È importante leggere attentamente i Termini Aggiuntivi dell'Ente prima di utilizzare il Servizio.

{:.d-more-2}
Inoltre, nell’utilizzare l’App o i Servizi al Cittadino potresti accedere a servizi di Terze Parti: è ad esempio il caso di piattaforme abilitanti gestite dalla pubblica amministrazione, dei servizi di identificazione resi dal tuo fornitore di Identità Digitale, oppure dei servizi di pagamento forniti dai PSP.
A questi servizi di Terze Parti si applicano i Termini Aggiuntivi stabiliti dalla Terza Parte per ciascuno dei suoi servizi.

{:.d-more-2}
Faremo del nostro meglio affinché l’App sia sempre disegnata secondo principi di trasparenza e dando la possibilità agli Enti e alle Terze Parti di segnalarti quando si applicano Termini Aggiuntivi e, dove possibile, fornendoti un link agli stessi.

{:.d-more-2}
Per la fruizione di alcuni Servizi, potrebbe essere necessario il possesso di ulteriori requisiti, e ti potrà anche essere chiesto di fornire un’autodichiarazione ai sensi di legge.

{:.d-more-2}
Ricorda che gli Enti e le Terze Parti sono indipendenti da Noi e non siamo responsabili per eventuali errori, disservizi, cessazione, variazioni, manchevolezze, malfunzionamenti o indisponibilità, totali o parziali, dei loro servizi o a loro attribuibili.

{:.d-more-2}
Se ci segnalerai un problema o un malfunzionamento relativamente ai Servizi al Cittadino o ai servizi di Terze Parti possiamo informare i diretti interessati e metterti in contatto con loro per aiutarti a risolvere il problema, ma ricorda che per eventuali reclami, variazioni o altre questioni relative alla loro disponibilità, funzionamento e contenuto dovrai rivolgerti direttamente all’Ente o alla Terza Parte in questione, attraverso i riferimenti e i contatti che l’Ente o la Terza Parte devono metterTi a disposizione all’interno di ciascuna scheda Servizio.

{:.d-more-2}

### **5.** Responsabilità e obblighi dell’Utente

{:.d-more-2}
_a) Uso conforme e obblighi dell’Utente._

{:.d-more-2}
Utilizzando l’App IO e le sue Funzionalità, l’Utente accetta i presenti ToS e si impegna a rispettarli in ogni momento. L’Utente può utilizzare l’App IO e le sue Funzionalità esclusivamente per gli scopi autorizzati dai presenti ToS e in conformità alla legge applicabile.<br>
L’Utente si impegna, in particolare, a non utilizzare, direttamente o indirettamente, l’App IO e le sue Funzionalità:

{:.d-more-2}

- (i) in violazione dei diritti della Società o di terzi;
- (ii) per finalità o scopi commerciali;
- (iii)in modo illecito, diffamatorio, osceno, volgare, intimidatorio, offensivo nei confronti della Società o di terzi;
- (iv) sfruttando l’identità di un’altra persona o implicando l’utilizzo non personale delle Funzionalità di IO, salvo quando eventualmente ed espressamente previsto dai presenti ToS o dai Termini Aggiuntivi relativi al Servizio dell’Ente;
- (v) per trasmettere comunicazioni illecite o non autorizzate, quali messaggi massivi, spam o messaggi automatici;
- (vi) per comunicare dati o informazioni false, ingannevoli o illecite;
- (vii) per trasmettere virus, malware o altri codici dannosi per qualsivoglia dispositivo o sistema;
- (viii) per creare account non autorizzati per accedere all’App IO;
- (ix) in modo tale da sottoporre l’infrastruttura di IO ad un irragionevole o sproporzionato carico di lavoro (ad esempio, tramite un sovraccarico della rete) o comunque in modo tale da interferire con la funzionalità di dispositivi, dell’App IO o delle sue Funzionalità, della Piattaforma IO o di altri sistemi, anche tramite strumenti automatici (es. bot).

{:.d-more-2}
_b) Sicurezza dell’Account e dei dispositivi_

{:.d-more-2}
La sicurezza del Tuo Account è importante, e per questo non devi condividere con nessuno i dati ad esso relativi, comprese le password, il codice di sblocco per accedere all’App IO, le informazioni relative ai Tuoi metodi di pagamento o i codici univoci personali (ad esempio relativi a Bonus che hai richiesto). Ricorda che Tu sei l’unico responsabile della sicurezza dei Tuoi dispositivi e del Tuo Account, e Sei tenuto a comunicarci tempestivamente eventuali utilizzi e/o accessi non autorizzati o violazioni della sicurezza relativi al Tuo Account o alle Funzionalità di IO, cliccando sulle icone dedicate alle segnalazioni o scrivendo a <dpo@pagopa.it>. Se la violazione riguarda i Tuoi metodi di pagamento, Ti suggerisamo di contattare immediatamente il PSP interessato (ad es. la Tua banca).<br>
Utilizzando l’App IO, accetti che PagoPA non è in alcun modo responsabile in caso di perdita o condivisione dell’accesso al Tuo dispositivo.<br>
Inoltre, Ti sconsigliamo vivamente di sottoporre il Tuo dispositivo a procedure di jailbreak, di abilitare permessi di root, di installare e/o eseguire software di modifica del sistema operativo e in generale di rimuovere le restrizioni software imposte dal sistema operativo stesso. In caso contrario, infatti, potresti rendere il Tuo dispositivo vulnerabile a malware, virus e altri codici dannosi e comprometterne i meccanismi di sicurezza. Inoltre l'App IO potrebbe non funzionare correttamente. Utilizzando l’App IO, accetti che PagoPA non è in alcun modo responsabile della sicurezza, confidenzialità e integrità delle operazioni effettuate tramite l'App IO, incluse quelle di pagamento.<br>

{:.d-more-2}
_c) Misure a disposizione della Società_

{:.d-more-2}
Tu sei responsabile per tutte le attività, le operazioni e le transazioni effettuate sull’App IO tramite il tuo Account, per eventuali perdite o danni subiti dalla Società o da terzi in caso di violazioni di questi ToS, dei Termini Aggiuntivi applicabili, nonché dell’utilizzo improprio o illecito dell’App IO, incluso il caso in cui si consente deliberatamente all'utilizzo dell'Account e/o dell’App da parte di terzi.<br>
Tieni presente che, senza pregiudizio delle azioni a disposizione della Società o di terzi (inclusi gli Enti) ai sensi della legge applicabile, la Società può adottare autonomamente tutte le misure necessarie, inclusa la sospensione o l’interruzione dell’Account, dell’utilizzo delle funzionalità dei Servizi IO e/o dell’App IO da parte dell’Utente, qualora l’Utente ne faccia un utilizzo illecito o altrimenti vietato, oppure commetta una violazione sostanziale o reiterata dei ToS.

{:.d-more-2}
_d) Responsabilità dell’Utente, indennizzo e manleva_

{:.d-more-2}
L’Utente si obbliga a manlevare e tenere indenne la Società e i suoi dipendenti, dirigenti e amministratori da qualsiasi domanda, reclamo o azione legale da parte di terzi, nonché da qualsiasi danno, perdita o spesa (incluse le ragionevoli spese legali necessarie per resistere le predette azioni) da chiunque subiti, direttamente o indirettamente, in relazione, in conseguenza o in connessione:

{:.d-more-2}

- (i) alle attività e alla condotta dell’Utente nell’utilizzo dell’App IO e delle sue Funzionalità;
- (ii) alle dichiarazioni, ai dati e alle informazioni comunque fornite dall’Utente;
- (iii) alle violazioni dei ToS o della legge applicabile da parte dell’Utente.

{:.d-more-2}

### **6.** Esclusioni e limitazione di responsabilità di PagoPA S.p.A.

{:.d-more-2}
PagoPA agisce come fornitore di servizi per conto degli Enti e non fornisce direttamente i Servizi al Cittadino o i servizi di Terze Parti ed è responsabile unicamente delle Funzionalità di IO, con le precisazioni e le limitazioni che seguono.

{:.d-more-2}
L’App IO può contenere collegamenti a sistemi (compresi siti web e app) di terzi. I sistemi collegati non sono controllati da Noi, e non siamo responsabili dei loro contenuti, del loro funzionamento o della loro disponibilità.<br>
Rilasciamo alcune Funzionalità, in tutto o in parte, in via sperimentale e ciò per poterle testare con i cittadini, e alcune di queste potrebbero impattare sull’esperienza utente anche in termini di indisponibilità dei Servizi o delle Funzionalità. Le Tue segnalazioni e i Tuoi suggerimenti ci aiuteranno a migliorare l’App, pertanto, Ti invitiamo a segnalarci qualunque problema o suggerimento tramite i canali messi a Tua disposizione, ma purtroppo non possiamo garantire il perfetto funzionamento o l’assenza di errori o bug, interruzioni, sospensioni o ritardi nella disponibilità dell’App IO e delle sue Funzionalità.

{:.d-more-2}

### **7.** Diritti e licenze

{:.d-more-2}
Crediamo che uno sviluppo open e collaborativo dei servizi pubblici digitali sia fondamentale per la trasformazione digitale del nostro Paese.<br>
Per questo il software dell’App IO è open-source, e grazie ai suoi componenti riutilizzabili è in grado di rendere i servizi digitali più efficaci, e quindi, più vicini alle esigenze del cittadino. Se sei uno sviluppatore, o vuoi saperne di più su come funziona IO, visita la pagina dedicata agli sviluppatori sul nostro sito io.italia.it nella sezione dedicata agli sviluppatori.<br>
La Società concede all’Utente una licenza personale, mondiale, gratuita, revocabile, non trasferibile e non esclusiva per utilizzare il software relativo all’App IO. Tale licenza viene rilasciata esclusivamente per permettere all’Utente di utilizzare l’App IO e le sue Funzionalità.<br>
Tutti gli altri elementi relativi alla Piattaforma IO e all’App IO (quali marchi, loghi, immagini, testi, design, layout, animazioni, nomi a dominio, brevetti, processi, segni distintivi e altri elementi suscettibili di costituire oggetto di privativa intellettuale e industriale – collettivamente definiti “Diritti IP”) sono di proprietà di PagoPA S.p.A. e/o concessi in licenza alla stessa e sono soggetti ad un regime di licenza diverso: non puoi quindi sfruttare i Diritti IP senza la preventiva autorizzazione della Società e/o degli altri aventi diritto. Se hai dei dubbi su cosa puoi o non puoi utilizzare, contattaci scrivendoci a <legal@pagopa.it>.<br>
Nella misura consentita dalla legge applicabile e salvo espressa licenza da parte della Società, l’Utente non può copiare, modificare o altrimenti elaborare, distribuire, vendere, trasferire in alcun modo, direttamente o indirettamente, in tutto o in parte, il software dell’App IO, le sue funzionalità, i Diritti IP e gli altri elementi relativi alla Piattaforma IO e all’App IO.

{:.d-more-2}

### **8.** Modifiche ai ToS

{:.d-more-2}
Siamo sempre al lavoro per offrirTi nuove funzionalità e per migliorare IO. Per questo, i presenti ToS potrebbero cambiare nel tempo, e in tal caso Ti avviseremo immediatamente al momento in cui accedi all’App e, laddove necessario, ti chiederemo di confermarne la presa visione o di accettarli espressamente.<br>
Ricorda che se installi una nuova versione dell’App IO, o continui a utilizzare l’App o i Servizi IO, o manifesti in modalità informatica il Tuo consenso e accettazione (ove applicabile), Tu accetti le modifiche ai presenti ToS.
Se non intendi accettare le modifiche, come unico rimedio potrai in qualsiasi momento, per qualsiasi motivo, senza alcun preavviso e senza alcun costo o onere, cessare l’utilizzo dell’App IO e dei Servizi IO, rimuovendo l’App IO dai dispositivi sui quali è stata installata.<br>
Ricorda che i Termini Aggiuntivi sono applicati dagli Enti e da Terze Parti e portati a Tua conoscenza anche tramite l’App IO, ma non sono controllati da noi. Rispetto a qualsiasi variazione dei Termini Aggiuntivi, pertanto, Noi non saremo responsabili nei Tuoi confronti. Se hai dubbi o domande a questo riguardo, Ti chiediamo di rivolgerTi direttamente all’Ente o alla Terza Parte interessata.

{:.d-more-2}

### **9.** Recesso

{:.d-more-2}
I presenti ToS rimarranno in vigore sino a quando gli stessi non dovessero essere superati da un aggiornamento o modifica secondo quanto previsto nei presenti ToS.<br>
PagoPA S.p.A. potrà recedere unilateralmente dai presenti ToS, in qualsiasi momento, senza alcun preavviso, e senza alcun costo o onere, terminando le funzionalità dell’App IO e/o l’erogazione dei Servizi IO nei casi previsti nei presenti ToS.<br>
L’Utente potrà, in qualsiasi momento, recedere dai presenti ToS per qualsiasi motivo, senza alcun preavviso e senza alcun costo o onere, cessando l’utilizzo dell’App IO e dei Servizi IO e rimuovendo l’App IO dai dispositivi sui quali è stata installata.

{:.d-more-2}

### **10.** Foro competente e legge applicabile

{:.d-more-2}
I presenti ToS sono regolati dalla legge italiana. Ogni controversia che dovesse insorgere tra l’Utente e la Società in relazione ai presenti ToS e/o all’App IO sarà di competenza del giudice del luogo di residenza o domicilio dell’Utente, se qualificato come consumatore ai sensi del d.lgs. n. 206/2005. La Commissione Europea mette a disposizione dei consumatori la Piattaforma per la Risoluzione delle Controversie Online per risolvere le controversie in via stragiudiziale (Art. 14, par. 1 del Regolamento UE 524/2013). I consumatori possono effettuare un reclamo al seguente link: [http://ec.europa.eu/consumers/odr](http://ec.europa.eu/consumers/odr).<br>

{:.d-more-2}
Nelle ipotesi in cui l’Utente non sia qualificato quale consumatore ai sensi del d.lgs. n. 206/2005 le controversie relative ai presenti Tos e all’App IO saranno di competenza esclusiva del foro di Roma.

{:.d-more-2}
I presenti ToS sono sempre consultabili all’interno dell’App, nella sezione "Profilo" sotto "Privacy e condizioni d’uso".

{:.d-more-2}
Ai sensi degli articoli 1341 e 1342 del codice civile, cliccando sul tasto “Accetta” l’Utente dichiara espressamente di aver letto, compreso e accettato i seguenti articoli dei presenti termini e condizioni d’uso: **(2.b) Età**; **(3.c) Bonus**; **(4) I Servizi al Cittadino e i servizi di Terze Parti**; **(5) Responsabilità e obblighi dell’Utente**; **(6) Esclusioni e limitazione di responsabilità di PagoPA S.p.A.**; **(8) Modifiche ai ToS**; **(9) Recesso**; e **(10) Foro competente e legge applicabile**.
