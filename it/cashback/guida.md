---
layout: internal
title: Guida al Cashback
lang: it
ref: cashback-guida
permalink: /cashback/guida/
narrow: true
---

In questa pagina sono descritti i **Termini e le Condizioni,** nonché le
**modalità operative** per partecipare all'iniziativa **"Cashback"** (di
seguito, definito anche "Programma"). Se vuoi aderire all'iniziativa, ti
invitiamo a leggere attentamente tutte le informazioni qui fornite, così
da assicurarti di avere i requisiti necessari e di avere compreso come
funziona la partecipazione nelle varie fasi del Programma.

Il Cashback è aperto solamente a persone fisiche maggiorenni e residenti
in Italia. Per partecipare al Programma, confermi di avere letto
l'[informativa privacy](http://io.italia.it/cashback/privacy-policy/) e dichiari,
ai sensi e per gli effetti degli artt. 46 e 47 del DPR 445/2000 e
consapevole delle sanzioni penali e della decadenza dai benefici
eventualmente conseguiti in caso di dichiarazioni mendaci (artt. 75 e 76
dello stesso DPR 445/2000):

a) di essere **maggiorenne**;

b) di essere **residente in Italia**;

c) di registrare e utilizzare per il Programma **tuoi** strumenti di pagamento elettronici **esclusivamente per acquisti effettuati a titolo privato** (cioè fuori dall'ambito di qualsiasi attività d'impresa, arte o professione);

d) di essere consapevole di dover possedere tutti i requisiti autodichiarati **sino al momento della maturazione del diritto al rimborso**, pena la decadenza dal diritto allo stesso e con l'**obbligo di procedere alla cancellazione** dal Programma se perdi uno dei requisiti autodichiarati.

### Indice

- [**Cos'è il Cashback?**](#cosè-il-cashback)
- [**Chi sono i soggetti coinvolti?**](#chi-sono-i-soggetti-coinvolti)
- [**Quando inizia il Programma e quanto dura?**](#quando-inizia-il-programma-e-quanto-dura)
- [**Come si aderisce al Programma?**](#come-si-aderisce-al-programma)
- [**Quali strumenti di pagamento elettronici sono inclusi?**](#quali-strumenti-di-pagamento-elettronici-sono-inclusi)
- [**Come funziona il Programma?**](#come-funziona-il-programma)
  - [**Rimborso percentuale ("Cashback ed Extra Cashback di Natale")**](#a-rimborso-percentuale-cashback)
  - [**Rimborso speciale ("Super Cashback")**](#b-rimborso-speciale-super-cashback)
- [**Come e quando sono erogati i rimborsi?**](#come-e-quando-sono-erogati-i-rimborsi)
- [**Recesso, sospensione ed esclusione dal Programma**](#recesso-sospensione-ed-esclusione-dal-programma)
- [**Assistenza e reclami**](#assistenza-e-reclami)
- [**Per saperne di più**](#per-saperne-di-più)

### Cos'è il Cashback?

Il **Cashback** è una delle iniziative del [Piano Italia Cashless](https://www.cashlessitalia.it) previste dalla Legge di
Bilancio 2020 (art. 1, commi da 288 a 290, legge del 27 dicembre 2019,
n. 160, come successivamente modificata e integrata) e dal [Decreto 24 novembre 2020, n. 156 emesso dal Ministro dell'Economia e delle
Finanze](https://www.gazzettaufficiale.it/eli/id/2020/11/28/20G00181/sg), come modificato dal [Decreto Legge 30 giugno 2021, n. 99](https://www.gazzettaufficiale.it/eli/id/2021/06/30/21G00110/sg).

Il **Cashback** ti offre la possibilità di ottenere **un rimborso in denaro** in base agli acquisti effettuati, entro un certo periodo e a
titolo privato, con **strumenti di pagamento elettronici**. Il
"Cashback" si applica <u>solo</u> agli acquisti realizzati tramite
**dispositivi fisici** presso gli Esercenti che partecipano al Programma
sul **territorio nazionale** (_vedi paragrafo **"Chi sono i soggetti coinvolti?"**_)

Pertanto, **sono esclusi** dal Programma:

- tutti i pagamenti effettuati online (es. e-commerce, etc.);
- tutti i pagamenti effettuati per acquisti nell'ambito di qualsiasi attività d'impresa, arte o professione;
- tutti i pagamenti effettuati per acquisti presso gli Esercenti che non dispongono di un "Acquirer Convenzionato" (_vedi paragrafo **"Chi sono i soggetti coinvolti?"**_) per partecipare al Programma;
- tutti i pagamenti per acquisti effettuati fuori dal territorio nazionale, ivi inclusi la Repubblica di San Marino e lo Stato della Città del Vaticano;
- le operazioni eseguite presso gli sportelli ATM (es. prelievi, ricariche telefoniche, etc.);
- i bonifici effettuati tramite SDD (Sepa Direct Debit), cioè gli addebiti diretti su conto corrente;
- le operazioni relative a pagamenti ricorrenti, con addebito su carta o su conto corrente;
- ogni altra operazione che non risulti compresa ai sensi del Decreto 24 novembre 2020, n.156 emesso dal Ministro dell'Economia e delle Finanze.

### Chi sono i soggetti coinvolti?

- **L'Aderente**: la persona fisica maggiorenne, residente in Italia, che partecipa al Programma.
- **L'Esercente**: il soggetto che svolge attività di vendita di beni e di prestazione di servizi presso il quale l'Aderente effettua acquisti utilizzando uno Strumento di Pagamento elettronici e tramite un Acquirer Convenzionato.
- **L'Acquirer Convenzionato**: il soggetto che ha concluso un accordo con l'Esercente per l'utilizzo di dispositivi di accettazione distrumenti di pagamento elettronici e che ha sottoscritto una convenzione con la società PagoPA S.p.A. per partecipare al Programma.
- **L'Issuer Convenzionato**: il soggetto che emette lo strumento di pagamento elettronico scelto dall'Aderente per partecipare al Programma e che ha sottoscritto una convenzione con la società PagoPA S.p.A. per potere mettere a disposizione dei propri clienti, in alternativa all'App IO, un sistema per adesione al Programma
- **PagoPA S.p.A.**: la Società (con sede legale in Roma, Piazza Colonna, n. 370, C.F. e P.I. 15376371009) incaricata dal Ministero dell'Economia e delle Finanze per lo sviluppo e la gestione della piattaforma tecnologica alla base del Programma.
- **Consap S.p.A.**: la Società (con sede legale in Roma, via Yser, n.14, C.F. e P.I. IT04570621005) incaricata dal Ministero dell'Economia e delle Finanze per l'erogazione dei rimborsi e per la gestione dei relativi reclami e contenziosi.

### Quando inizia il Programma e quanto dura?

Il Cashback si articola in **Periodi**. Il primo periodo sperimentale, detto **"Extra Cashback di Natale"**, è iniziato l'8 dicembre
2020 ed è terminato il 31 dicembre 2020. Successivamente, a partire dal 1° gennaio 2021, sono previsti ulteriori periodi della durata di sei
mesi ciascuno, come riportato nella tabella sottostante.  A seguito delle modifiche apportate dal [Decreto Legge 30 giugno 2021, n. 99](https://www.gazzettaufficiale.it/eli/id/2021/06/30/21G00110/sg) **il secondo Semestre del Programma  (dal 1° luglio 2021 al 31 dicembre 2021) è stato sospeso**.

<table class="table">
<tr>
<th>Periodi del Programma</th>
<th>Durata</th>
</tr>
<tr>
<td><b>Periodo sperimentale (Extra Cashback di Natale)</b></td>
<td>dall’8 dicembre 2020  al 31 dicembre 2020</td>
</tr>
<tr>
<td><b>1° Semestre</b></td>
<td>dal 1° gennaio 2021 al 30 giugno 2021</td>
</tr>
<tr>
<td><b>2° Semestre SOSPESO/NON OPERATIVO</b></td>
<td>dal 1° luglio 2021 al 31 dicembre 2021</td>
</tr>
<tr>
<td><b>3° Semestre</b></td>
<td>dal 1° gennaio 2022 al 30 giugno 2022</td>
</tr>
</table>

Maggiori dettagli sulle modalità di partecipazione relative a ciascun periodo sono consultabili al paragrafo _**“Come Funziona?”**_.

### Come si aderisce al Programma?

La partecipazione al Programma avviene **esclusivamente su base volontaria**. Se hai compiuto i 18 anni e risiedi in Italia, ecco come
aderire al "Cashback":

#### 1. Scegli il sistema tramite cui registrarti

Per partecipare:

- **accedi al servizio tramite l'[app IO](https://io.italia.it/)**, dopo aver scaricato e installato l'applicazione sul tuo smartphone o tablet compatibile. [Vai sul sito di IO per maggiori informazioni](https://io.italia.it/cashback/)
- **oppure registrati sugli altri sistemi messi a disposizione dagli Issuer Convenzionati"**, cioè dai soggetti che emettono gli Strumenti di Pagamento elettronici che hai scelto per partecipare all'iniziativa e che hanno sottoscritto una convenzione con PagoPa S.p.A. [Vedi qui l'elenco degli Issuer Convenzionati](http://io.italia.it/cashback/issuer/)

#### 2. Accetta i Termini e le Condizioni e dichiara di avere i requisiti per partecipare

Al momento dell'adesione:

- **confermi** di avere letto l'[informativa privacy](http://io.italia.it/cashback/privacy-policy/), questa Guida e di avere compreso e accettato tutti i Termini e le Condizioni per partecipare all'iniziativa;
- **dichiari,** ai sensi e per gli effetti degli artt. 46 e 47 del DPR 445/2000 e consapevole delle sanzioni penali e della decadenza dai benefici eventualmente conseguiti in caso di dichiarazioni mendaci (artt. 75 e 76 dello stesso DPR 445/2000);
  - a) di essere **maggiorenne**;
  - b) di essere **residente in Italia**;
  - c) di registrare e utilizzare per il Programma **tuoi** strumenti di pagamento elettronici esclusivamente per acquisti effettuati **a titolo privato** (cioè fuori dall'ambito di qualsiasi attività d'impresa, arte o professione).
  - d) di essere consapevole di dover possedere tutti i requisiti autodichiarati sino al momento della maturazione del diritto al rimborso, pena la decadenza dal diritto allo stesso e con l'obbligo di procedere alla cancellazione dal Programma se perdi uno dei requisiti autodichiarati.

#### 3. Inserisci i dati richiesti

Per partecipare, ti serve fornire:

- il tuo **Codice Fiscale°**
- gli **estremi identificativi di uno o più Strumenti di Pagamento elettronici** che utilizzerai ai fini del Programma
- il **codice IBAN** a te intestato per l'**erogazione dei rimborsi** tramite bonifico.

_°Nota: nel caso di registrazione al Cashback tramite l'App IO, il
Codice Fiscale sarà ricavato in automatico dall'identità digitale SPID
o dalla Carta d'Identità Elettronica (CIE) con cui hai effettuato il
primo login all'App; non sarà quindi necessario reinserirlo
manualmente._

**<u>SOLO</u> gli acquisti effettuati tramite uno strumento di pagamento
elettronico su cui, in seguito all'adesione, hai esplicitamente attivato
il Cashback** ti permetteranno di partecipare al Programma.

<b style="color: red">Attenzione</b>: Per alcune tipologie di carte di pagamento **ti potrebbe
essere richiesto di inserire manualmente il codice della tua carta
(PAN)**: verifica di averlo inserito correttamente prima di procedere.
Diversamente, le transazioni effettuate con quella carta non potranno
essere conteggiate ai fini della tua partecipazione al Cashback.

Il **calcolo delle transazioni** necessarie per ottenere il rimborso ha
**inizio, per ciascuno dei Periodi operativi del Programma, al momento del primo
acquisto** che effettuerai con lo strumento di pagamento registrato.

<b style="color: red">NOTA BENE:</b>

1.  La registrazione di uno strumento di pagamento - sull'App IO o sugli altri sistemi messi a disposizione dagli Issuer Convenzionati richiede dei **tempi tecnici per essere operativa** e consentire, quindi, l'acquisizione delle transazioni eseguite con tale Strumento ai fini del Programma. In particolare, quando registri uno strumento di pagamento all'interno dell'App IO, questo è attivo dal giorno stesso ma **saranno conteggiati come validi per il Cashback gli acquisti effettuati a partire dalle ore 00:01 del giorno seguente** all'attivazione.

2.  Affinché una tua transazione possa essere acquisita ai fini del Programma, è **necessario che l'Esercente abbia concluso un accordo con un "Acquirer Convenzionato"** **per la gestione dei pagamenti con strumenti di pagamento elettronici**. Quindi, <u>prima di eseguire un pagamento, chiedi all'Esercente</u>  presso il quale effettui i tuoi acquisti se partecipa al Cashback.

3.  Le tue transazioni sono acquisite dal Programma **dopo essere state contabilizzate** dagli operatori di pagamento. Per questo motivo, potrebbero essere necessari **fino a 3 giorni lavorativi (successivi al pagamento)** prima di poter visualizzare una transazione eseguita con lo Strumento di Pagamento che hai registrato ai fini del Cashback.

### Quali strumenti di pagamento elettronici sono inclusi?

Partecipano al Cashback le transazioni effettuate tramite POS fisici o altri dispositivi fisici di accettazione di pagamenti, con:

- **carte di credito**;
- **carte di debito** su circuiti **internazionali** e su circuito **PagoBANCOMAT**;
- **carte prepagate**;
- **le cosiddette carte fedeltà, ovvero carte e app di pagamento connesse a circuiti privativi e/o a spendibilità limitata** (<u>esclusi, quindi, quelli solo per accumulo punti</u>);
- **app di pagamento**, come <u>ad esempio</u> Satispay o BANCOMAT Pay;
- **altri sistemi di pagamento**, come <u>ad esempio</u> Google Pay e Apple Pay (dal 2021).

<b style="color:red"><u>Nota bene</u></b> **Alcuni strumenti di pagamento elettronici che utilizzi potrebbero NON essere registrabili da subito**, seppur inclusi nelle categorie di cui sopra. Questo potrebbe dipendere dai tempi tecnici necessari per rendere operativi gli
strumenti di pagamento elettronici nell'ambito del Cashback.
[_Verifica quali carte e app di pagamento puoi già attivare_](http://io.italia.it/metodi-pagamento/)

### Come funziona il Programma?

La partecipazione al Cashback prevede **due tipologie di rimborso**:

- a. un **rimborso in misura percentuale ("Cashback ") per ogni transazione** eseguita con uno Strumento di Pagamento elettronico registrato per l'adesione del Programma; questa tipologia di rimborso è <u>prevista, a condizioni diverse, rispettivamente nel Periodo Sperimentale (Extra Cashback di Natale) e nei successivi Semestri operativi del Programma</u>.
- b. un **rimborso speciale ("Super Cashback")** **di tipo forfettario** **erogato sulla base di una graduatoria** che tiene conto del numero di transazioni effettuate entro un dato Periodo operativo del Programma con gli Strumenti di Pagamento elettronici registrati; questa tipologia di rimborso <u>NON è prevista per il Periodo Sperimentale (Extra Cashback di Natale)</u>.

<b style="color:red">NOTA BENE</b>: Al termine di ciascun Periodo operativo del Programma, si conclude il conteggio
delle transazioni che ti consentono di ottenere i relativi rimborsi.
Pertanto, tale conteggio riparte da zero all'avvio del Periodo
successivo.

Qui di seguito ti spieghiamo come funzionano nel dettaglio le due tipologie di rimborso:

##### a) Rimborso percentuale ("Cashback")

In base al Periodo di riferimento, per accedere a questo tipo di rimborso devi effettuare un **numero minimo di transazioni** con gli strumenti di pagamento elettronici preventivamente registrati ai fini del Programma. 

- Nel **Periodo Sperimentale (Extra Cashback di Natale)**, il numero minimo è di **10 transazioni**. 
- - Per ciascuno dei **successivi Semestri** operativi del Programma, il numero minimo è di **50 transazioni**.

Il **rimborso è pari al 10% dell'importo di ogni transazione** ed è
calcolato sulla base del **valore complessivo** delle transazioni
effettuate durante il Periodo di riferimento e rilevanti ai fini del
Programma. Per le transazioni <u>non è previsto un importo minimo</u>,
ma le transazioni di importo superiore a 150 euro concorrono, ai fini
della partecipazione al Programma, fino all'importo massimo di 150 euro.
**Per ogni singola transazione, quindi, il limite di rimborso ottenibile
è pari a € 15**. In ogni caso la quantificazione del rimborso è
determinata su un valore complessivo delle transazioni **mai superiore a
€ 1.500,00 nel singolo Periodo**.

<u>Ad esempio:</u>

- Se hai effettuato una transazione di € 700, tale spesa sarà considerata rilevante ai fini del calcolo del rimborso nel limite di € 150, quindi al massimo ti darà diritto a un rimborso di € 15 (ossia il 10% di € 150).
- Se, al termine del periodo di riferimento, avrai totalizzato oltre 50 transazioni che, tenuto conto dell'importo massimo di € 150, abbiano determinato un importo di spesa complessivo di € 2.400, tale importo sarà considerato utile ai fini del calcolo del rimborso nel limite di € 1.500. Pertanto, in questo caso, avrai diritto ad ottenere un rimborso pari a 150€ (ossia il 10% di € 1.500).

##### b) Rimborso speciale ("Super Cashback")

In aggiunta al rimborso percentuale sopra descritto, i **primi 100.000 Aderenti** che - nel singolo periodo operativo del Programma (<u>ad eccezione del
periodo sperimentale con l'Extra Cashback di Natale</u>) - abbiano **totalizzato il maggior numero di transazioni regolate con Strumenti di Pagamento elettronico** hanno diritto a un rimborso speciale di tipo forfettario (il cosiddetto **"Super Cashback"**) **pari a € 1.500,00.**

<b style="color:red">ATTENZIONE:</b> **Se più Aderenti si collocano a pari merito nella graduatoria per ottenere il "Super Cashback", avrà priorità l'Aderente che per primo, in base alla marca temporale dell'ultima transazione, abbia totalizzato il numero di transazioni utili per l'ingresso in
graduatoria.**

<u>Ad esempio</u>: _l'Aderente n.99.999° ha effettuato 123 transazioni valide ai fini del Cashback. Un Aderente, che compie 122 transazioni, si
posizionerebbe a pari merito con altri Aderenti che hanno effettuato 122 transazioni. Sarà quindi il primo di questi che, in ordine di tempo, ha
effettuato la 122^ transazione ad entrare in graduatoria alla posizione 100.000 e ad avere diritto a ricevere il "Super Cashback"._

**Al termine di ogni periodo di riferimento, il conteggio del numero di transazioni riparte da zero per ognuno degli Aderenti**. Se hai già
maturato il diritto a un "Super Cashback" durante un Semestre, puoi comunque provare a ottenere un ulteriore "Super Cashback" nel successivo Semestre
operativo del Programma.

<table class="table">
<tr>
<th>Periodi del Programma</th>
<th>Tipologia di rimborso</th>
</tr>
<tr>
<td><b>Periodo sperimentale</b> (08-31 dicembre 2020)
</td>
<td><u>Percentuale</u>: <b>Extra Cashback di Natale</b> del <b>10%</b> per un <b>minimo di 10 transazioni</b>
</td>
</tr>
<tr>
<td><b>1° Semestre 2021</b> (1° gennaio 2021 – 30 giugno 2021)</td>
<td rowspan="3">
<u>Percentuale</u>: <b>Cashback</b> del <b>10%</b> per un <b>minimo di 50 transazioni</b> a periodo
<p></p>
<u>Speciale</u>: <b>Super Cashback</b> di <b>€ 1500</b>, se tra i primi 100.000 Aderenti con il maggior numero di transazioni nel periodo.
</td>
</tr>
<tr>
<td><b>2° Semestre 2021 (SOSPESO/NON OPERATIVO)</b> (1° luglio 2021 – 31 dicembre 2021)</td>

</tr>
<tr>
<td><b>1° Semestre 2022</b> (1° gennaio 2022 – 30 giugno 2022)</td>

</tr>
</table>

### Come e quando sono erogati i rimborsi?

L'**erogazione dei rimborsi da parte di Consap S.p.A. avviene tramite bonifico sul codice IBAN a te intestato, che hai indicato** al
momento dell'adesione al Programma o successivamente, e comunque entro e non oltre 10 giorni dalla fine delperiodo per cui hai maturato il rimborso.

Con l'inserimento dell'IBAN, **autorizzi** l'istituto ove è radicato il tuo conto a comunicare i dati necessari per verificare se il Codice
Fiscale da te fornito corrisponda ad almeno un intestatario del codice IBAN indicato o a un conto di sistema. Maggiori informazioni sui dati
trattati sono disponibili nell'[**Informativa Privacy**](http://io.italia.it/cashback/privacy-policy/).

Con l'inserimento dell'IBAN, **ti assumi ogni responsabilità accettando** che, nel caso in cui l'IBAN non dovesse essere a te riconducibile, potrebbero non esserti accreditati gli importi relativi ai rimborsi maturati.

Nella tabella qui di seguito sono indicati i mesi in cui la società Consap S.p.A. provvederà all'erogazione dei rimborsi maturati dagli
Aderenti per ciascuno dei periodi operativi del Programma:

<table class="table">
    <tr>
    <th>Periodi del Programma</th>
    <th>Mesi di erogazione del rimborso</th>
    </tr>
    <tr>
    <td><b>Periodo sperimentale</b><br>(08-31 dicembre 2020)</td>
    <td>"Extra Cashback di Natale - entro febbraio 2021</td>
    </tr>
    <tr>
    <td><b>1° Semestre 2021</b> (1° gennaio 2021 – 30 giugno 2021)</td>
    <td>Cashback - Entro 60 giorni dal termine del periodo; Super Cashback - Entro il 30 novembre 2021</td>
    </tr>
    <tr>
    <td><b>2° Semestre 2021 </b> (1° luglio 2021 – 31 dicembre 2021)</td>
    <td>SOSPESO/NON OPERATIVO</td>
    </tr>
    <tr>
    <td><b>1° Semestre 2022</b> (1° gennaio 2022 – 30 giugno 2022)</td>
    <td>Cashback - Entro 60 giorni dal termine del periodo; Super Cashback - Entro il 30 novembre 2022</td>
    </tr>
</table>

**Nota:** Nel caso in cui l'importo totale dei rimborsi dovuti agli
Aderenti dovesse <u>superare il limite massimo delle risorse
stanziate</u> dalla legge per il Programma per il periodo di
riferimento, l'ammontare dei rimborsi sarà <u>proporzionalmente ridotto
per ciascun Aderente</u>.

### Recesso, sospensione ed esclusione dal Programma

In qualsiasi momento, puoi **recedere dal Programma**, disattivando il
relativo servizio all'interno dell'**App IO** o dei sistemi messi a
disposizione dall'**Issuer Convenzionato** (in questo caso, dovrai aver
<u>precedentemente</u> disattivato il Cashback sugli eventuali Strumenti
di Pagamento elettronici attivati presso altri canali o Issuer). La
cancellazione dal Programma comporta la **perdita del diritto a
concorrere all'assegnazione dei rimborsi per il periodo di riferimento -
inclusi quelli maturati e non ancora accreditati** - nonché la
cancellazione di tutti i dati personali inerenti il Programma, salvo che
sussistano altre basi giuridiche al trattamento, ivi inclusa quella di
fare fronte a eventuali contestazioni o contenziosi. Restano salvi i
rimborsi già corrisposti. Potrai riattivare il servizio e partecipare di
nuovo al Programma in qualsiasi momento.

In qualsiasi momento, inoltre, puoi **sospendere la raccolta dei dati relativi alle operazioni di pagamento** riferita a tutti o solo ad
alcuni degli Strumenti di Pagamento elettronici precedentemente
registrati per partecipare al Programma **e/o cancellare** uno o più
Strumenti di Pagamento elettronici tra quelli registrati, **mantenendo
al contempo l'adesione al Programma** finché non espliciti la volontà di
recedere dal Programma, cancellandoti dallo stesso come indicato al
paragrafo precedente. Le transazioni effettuate con uno Strumento di
Pagamento sospeso o cancellato non vengono considerate ai fini del
Programma.

<b style="color:red"><u>Nota bene:</u></b> Se scegli di cancellare o sospendere anche solo
temporaneamente uno Strumento di Pagamento precedentemente registrato,
la disattivazione o la sospensione della raccolta delle transazioni su
quello strumento si intende effettiva a partire dal giorno successivo;
pertanto, continueranno a essere conteggiate eventuali transazioni
effettuate nell'arco della giornata. **Solo a partire dalle ore 00:01
del giorno seguente alla disattivazione o sospensione, i tuoi acquisti
effettuati con quello stesso Strumento non saranno più validi ai fini
del Cashback.**

In caso di recesso dal Programma, qualora non volessi ottenere il
rimborso maturato, ma non ancora accreditato sul tuo IBAN, potrai
impedirne l'erogazione recedendo dal Programma entro 5 giorni dalla fine
di ciascun periodo di riferimento. Restano salvi i rimborsi che ti sono
già stati accreditati in precedenza.

Salvo ogni altro rimedio, un Aderente può essere escluso in ogni momento
dal Programma qualora vi sia fondato motivo di ritenere che lo stesso
non sia in possesso dei requisiti, oppure questi siano venuti meno in
qualsiasi momento anche a seguito di controlli, oppure **in ogni altro
caso in cui l'Aderente non rispetti i Termini e le Condizioni di
partecipazione al Programma descritti in questa Guida**. Si applicano le
sanzioni previste dalla legge nel caso di dichiarazioni fraudolente o
mendaci.

### Assistenza e reclami

Per tutta la durata della tua partecipazione al Programma, è tuo onere
**verificare che siano correttamente acquisite ai fini del Cashback le
transazioni** per gli acquisti effettuati con i Sistemi di Pagamento
elettronici registrati sull'app IO o tramite i sistemi messi a
disposizione degli **Issuer Convenzionati**, l'**importo dei rimborsi**
maturati e il relativo **accredito** degli stessi. Sull'app IO potrai
visualizzare lo storico delle transazioni effettuate e dei relativi
rimborsi maturati, oltre alla tua posizione in graduatoria per ottenere
il rimborso speciale ("Super Cashback").

Puoi rivolgerti a **PagoPA S.p.A**. - utilizzando l’apposita funzione di assistenza disponibile direttamente nell’app IO - per ricevere:

- assistenza tecnica per l'adesione al Programma **[tramite l'app IO](https://io.italia.it/cashback/)**;
- assistenza in caso di mancata visualizzazione sull'**app IO** delle transazioni effettuate nell'ambito del Programma con gli Strumenti di Pagamento elettronici registrati ai fini del Cashback.

Rivolgiti al tuo **Issuer Convenzionato** (cioè il soggetto che ha emesso lo Strumento di Pagamento elettronico tramite cui hai aderito al
Cashback), utilizzando i canali di assistenza da lui indicati per ricevere:

- assistenza tecnica per l'adesione al Programma tramite i canali messi a tua disposizione dallo stesso Issuer Convenzionato;
- assistenza relativa alle transazioni effettuate nell'ambito del Programma, con gli Strumenti di Pagamento elettronici registrati sui sistemi messi a tua disposizione dallo stesso Issuer Convenzionato.

**Per ogni altra esigenza di assistenza relativa alle singole operazioni di pagamento** - anche se effettuate tramite gli Strumenti di Pagamento
elettronici registrati ai fini del Programma - dovrai comunque contattare l'**Issuer Convenzionato** e/o il circuito della carta e/o il titolare del servizio di pagamento che ti ha fornito lo Strumento di Pagamento elettronico utilizzato per quella transazione.

**Esclusivamente in caso di mancato o inesatto accredito dei rimborsi** previsti dal Programma, per quanto attiene al Periodo sperimentale “Extra Cashback di Natale” è stato possibile presentare reclamo a **Consap S.p.A.** <u>entro 120 giorni successivi all'ultimo giorno del mese nel quale è previsto il pagamento</u>. Per quanto concerne i successivi Periodi operativi del Programma, il  1 Semestre del 2021 (1° gennaio 2021 – 30 giugno 2021) e il 1 Semestre del 2022 (1° gennaio 2022 – 30 giugno 2022), potrai presentare reclamo a Consap S.p.A. <u>non prima del quindicesimo giorno successivo alla fine del semestre di riferimento</u> ed entro rispettivamente il 29 agosto del 2021 e il 29 agosto del 2022.

Consap S.p.A ti fornisce un riscontro motivato entro 30 giorni dalla data di scadenza del termine per presentare il reclamo,  e in caso di accoglimento, disporrà il pagamento dovuto. 

Il reclamo viene presentato mediante invio dell’apposito modulo debitamente compilato e sottoscritto, unitamente agli allegati richiesti, che sarà disponibile online sul sito www.consap.it. 

II procedimento di reclamo descritto è **volontario** e non costituisce
modalità alternativa di soddisfacimento della condizione di
procedibilità dell'azione giudiziaria eventualmente prevista dalla
legge.

<hr>

#### Per saperne di più

- **Legge 27 dicembre 2019, n. 160 - art. 1, commi 288 e 289** (previsione del riconoscimento del diritto a un rimborso in denaro per le persone fisiche maggiorenni residenti nel territorio dello Stato, che fuori dall'esercizio di attività di impresa, arte o professione, effettuano abitualmente acquisti con strumenti di pagamento elettronici da soggetti che svolgono attività di vendita di beni e di prestazione di servizi).
- [Decreto 24 novembre 2020, n. 156 emesso dal Ministro dell'Economia e delle Finanze](https://www.gazzettaufficiale.it/eli/id/2020/11/28/20G00181/sg)
- [Decreto Legge 30 giugno 2021, n. 99](https://www.gazzettaufficiale.it/eli/id/2021/06/30/21G00110/sg)
- Per maggiori info su come partecipare al Cashback con l'app IO: [https://io.italia.it/cashback/](https://io.italia.it/cashback/)
